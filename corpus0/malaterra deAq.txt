[Col.1099] [Col.1099A] Beatae memoriae GEORGIO [Ansgrio] Catanensi episcopo, frater GAUFREDUS, ab antecessoribus Malaterra agnomen trahens, infelici cursu mundano cum Martha habito, ad felicitatem quietis Mariae cum Lazaro fratri resuscitari.Quandoquidem, sanctissime Pater, quadam peculiari familiaritate a caeteris episcopis, qui, quantum ad habitum, alterius institutionis esse praefigurantur, habitu religionis quo concingimur, quamvis indignus, vobis me uniri cognosco, peculiari etiam spe a caeteris de vobis praesumens fruor, et vos mihi in omnibus negotiis tutorem exposco. Per vos itaque, aut saltem vestra praesentia librum hunc reputari expostulo, ut vestrae auctoritatis favore principi gratiosior fiat, vel ab aemulis, si forte aliqui insurgant, [Col.1099B] ob reverentiam vestri, minus remorderi praesumatur. Sciendum tamen vobis est sive alteri quicunque libri hujus recitator vel certe interpres accesserit, si seriatim, minus ordinate, secundum tempora quibus facta sunt quae adnotantur vel certe aliqua oblivione praetergressa repereritis, non haec tam mihi quam relatoribus culpando ascribantur, praesertim cum de ipsis temporibus quibus fiebant praesentialiter non interfuissem, sed a transmontanis partibus venientem, noviter Apulum factum, vel certe Siculum ad plenum cognoscatis. Si autem de incultiori poetrica quaestio fuerit, sciendum est quoniam, etiamsi esset unde limpidius aut certe pomposius eructare potuissem, ipsa principis jussio ad hoc hortata est ut plano sermone et facili ad [Col.1099C] intelligendum, quo ut omnibus facilius quidquid diceretur patesceret, exararem. Ego igitur sive istud sive illud opponatur, sub umbraculo vestri tutaminis refugium expeto, ut, tanto auxilio innixus, inimico dente mordere attentantes minus pertimescam, et principis nostri sustentamine fruar.Omnibus, quibus per universam Siciliam episcopale vel clericale nomen assignatur, Gaufredus Malaterra, cum assignatione nominis, et significatum. Antiquorum philosophorum traditione futurae propaginis humanae mos inolevit fortium facta virorum, apicibus adnotata, ad posteros transmittere, ne facta memoranda cum ipsis a quibus fiunt silentio depereant sed potius ita litteris commendata, et a futuris lecta vel cognita, ipsos a quibus facta [Col.1099D] sunt quadam vitae memoria quodammodo quasi vivere faciant. Quod commendat Sallustius (Cat. 1), ille inter historiographos laudabilis rhetor, qui in principio sui libri scripsit dicens: Omnes homines, qui sese student praestare animalibus, summa ope [Col.1100A] niti decet, ne vitam silentio transeant quomodo pecora, quae natura prona ventrique obedientia finxit. Talibus edoctus auctoribus, sibi veterum historias recitantibus, famosissimus princeps Rogerius laboriosos et non sine magno discrimine triumphos suos, qualiter videlicet primo Calabriam, deinde vero Siciliam armata manu subjugaverit, posteris consilio suorum mandare decernens, mihi ut ad hujus operis laborem dictandum accingar, injunxit. Sed quia praecedente in me beneficio suo, quidquid injunxit negare nequeo, minus erudito stylo, et enervi poetria, quasi lacum profundissimum natandi nescius, timidus ingredior: vosque vestramque adversum me indignationem plurimum pertimescens, praesertim cum vos limpidissimo fonte grammaticae [Col.1100B] artis debriatos, non autem me, talis scientiae pane jejunum ad tale opus accingi oportuit. Sed praedictus princeps vos majoribus utilitatibus occupatos, interdum videlicet Ecclesiarum curis cum Martha, interdum vero beatae contemplationi cum Maria insudantes cognoscens, vobis, ne a meliore proposito vos revocet, parcit. Me vero, quasi vacantem, et nulli exercitio deditum, quadam manu pulsationis vigilantiorem reddere satagit. Rogo itaque vos, ut memores Scripturae dicentis: Invicem onera vestra portate: et sic adimplebitis legem Christi; et quod alibi dicitur: Frater fratrem adjuvans ambo consolantur: ad debile carmen meum sustentandum pedem vestri favoris porrigatis: ut clypeo vestrae auctoritatis munitus incursus detrahentium, et inimico [Col.1100C] dente aliorum dicta, vel facta rodere tentantium minus pertimescam. Sunt enim quidam, qui cum alicujus scientiae gradus utcunque attigerint, et exinde humanae laudis favorem adepti fuerint, tumenti supercilio tanta invidia superfluunt, ut neminem sibi litteris aequipollentem ex proximo habere velint. Sin autem eos habere contigerit opus alienum, detrahendo mordaci dente appetere non desistunt alterius laude suam minui timentes. His competenter assignari potest illud Scripturae, qua dicitur: Scientia inflat; sed non subsequitur in eis: charitas aedificat. Adsunt alii econtra, quorum scientia et mores ipsos in tantum nobilitant, ut quantum plus philosophico fonte debriantur, tanto minori extollentia rapiantur: gressum mentis semper in [Col.1100D] humilitate figentes; aliorum dicta, vel facta non remordentes: sed quod minus ornate dictum ab eis audierunt, cum mansuetudine intra seipsos, non autem in publico, ne forte scandalizentur, corrigunt. Et ut eos apud potentes hujus saeculi gratiosos [Col.1101A] verbis faciant, extollere nituntur; eorum laudem, vel lucrum, quasi suum aestimantes. Horum affectuosam benevolentiam adversum me invitari exposco. Ego vero quaecunque dictavero vobis corrigenda, [Col.1102A] et rosis vestrae scientiae exornanda reputabo: ut vinea a vobis exarata, cultu vestrae scientiae potata, uberiores fructus reddens, in majorem laudem et gratiam perveniat principis.GAUFREDI MALATERRAE. MONACHI BENEDICTINI HISTORIA SICULA [Col.1101] INCIPIT LIBER PRIMUS. CAPUT PRIMUM. Primum sonat, quae pars est Franciae Nortmannia. [Col.1101B] Nortmannia patria quaedam est in partibus Galliae, quae quidem non semper Nortmannia dicta fuit, sed regalis quondam Francorum regum fiscus, cum toto suo cujus pars erat, generali nomine Francia nuncupabatur, usque Rholo dux fortissimus, pirata a Dacia vel Norvegia, coadunata sibi plurima fortium manu militum navali exercitu se pelago credentium Frisiam, et quaeque maritima loca versus occidentem devastans, tandem in portu, quo Sequana fluvius in mare defluens intrat appulsus est; cujus per alveum maxima classe profundiores partes Franciae penetrans, amoenitate locorum inspecta, prae caeteris, quas [Col.1101C] pertransierat regiones, hanc amore amplecti et sibi adoptare fecit. Est enim piscosis fluminibus et feralibus silvis abundantissima, accipitrum exercitio aptissima, frumenti et caeterarum segetum fertilis, piscinis uberrima, pecorum nutrix. Quamobrem ex utraque ripa prosilientes incolas illius regionis imperio subjugare coeperunt.CAPUT II. Rholo duce dat piratas per mare Norveia, Hanc pervadunt. Rex occurrit, ut abinde arceat; Bellum differt, foedus init, fit eorum dominus.Rex autem, qui tunc temporis Franciae praeerat Ludovicus, ut credimus, secundus, comperiens hostes fores imperii sui invasisse, primo quidem [Col.1101D] indignatus, commoto exercitu hostibus occurrendum et ducem et eos a finibus arcere instituit. Sed cum hoc non sine magno detrimento suorum se agere posse cognosceret, varios eventus belli pertimescens, suorum sanguini parcens, seniorum usus consilio, foedera pacis, et servitium quod ab ipsis sibi offerebatur, accepit; eisque maximam partem terrae quam pervaserant in beneficium concessit. Itaque terra illa concessa a pago Pontiniensi, quem ab orientali parte sui habet, secus mare Anglicum quod ab Aquilonari parte adjacet, usque [Col.1102B] in Britanniam quae fines ejus occidentales claudit; ab occidentali vero et meridiano cornu, pago Cenomanico terminatur usque in Carnotensem, et a Carnotensi clauditur Velcasino et Belvacensi usque Pontinum. Hanc terram sibi determinatam a rege Francorum Rholo dux haereditali feudo suscipiens, inter suos, prout convenire cognoscebat, distribuit, pretiosiora quaeque pro suis usibus reservans. Quia vero procinctus terrae paucis perstrinximus, de more quoque gentis aliqua dicere utile videtur.CAPUT III. De more Nortmannicae gentis ab Altavilla. Est quippe gens astutissima, injuriarum ultrix spe alias plus lucrandi, patrios agros vilipendens, [Col.1102C] quaestus et dominationis avida, cujuslibet rei simulatrix, inter largitatem et avaritiam quoddam medium habens. Principes vero delectatione bonae famae largissimi; gens adulari sciens, eloquentiis in studiis inserviens in tantum ut etiam ipsos pueros quasi rhetores attendas. Quae quidem nisi jugo justitiae prematur, effrenatissima est, laboris, inediae, algoris, ubi fortuna expedit , patiens, venationi, accipitrum exercitio inserviens. Equorum caeterorumque militiae instrumentorum et vestium luxuria delectatur. Ex nomine itaque suo terrae nomen indiderunt. North quippe Anglica lingua, aquilonaris plaga dicitur. Et quia ipsi ab aquilone venerant terram ipsam etiam Nortmanniam [Col.1102D] appellarunt. In cujus quidem provincia civitas est, quae Constantinum dicitur, in cujus territorio villa est, quae Altavilla nuncupatur, non quidem tantum pro excellentia alicujus montis in quo sita sit, sed quoniam, ut credimus, aliquo auspicio ad considerationem praenotantis eventum et prosperos successus ejusdem villae futurorum haeredum, Dei adjutorio et sua strenuitate gradatim altioris honoris culmen scandentium. Nam nescimus utrum in praecedentibus partibus vel certe in postea futuris haeredibus, aut etiam in utrisque, divina [Col.1103A] providentia quod sibi placeret inspiciens haeredes ipsos in tantum provexit ut, sicut Abrahae repromissum est, in gentem magnam crescentes et suum imperium armis dilatantes, multarum gentium sibi colla subdiderint; quod paulatim perstringendo stylo prosequemur.CAPUT IV. De Tancredo et prima, vel secunda uxore sua, et liberis. Erat miles quidam praeclari admodum generis, qui, ab antecessoribus suis haereditario jure sibi hanc villam relictam possidens, Tancredus nomine, duxit uxorem, moribus et genere splendidam mulierem, nomine. . . . . , ex qua legali successione annorum quinque filios postea futuros [Col.1103B] comites suscepit, Guillelmum videlicet, cognomine Ferreabrachia, Drogonem, Hunifredum, Gaufredum et Serlonem. Horum matre defuncta, cum ipsa aetas adhuc viridis patri continentiam denegaret, honestus inhonestos coitus abhorrens secundas nuptias celebravit, malens una et legitima esse contentus quam foedo concubinarum amplexu maculari, memor illius apostolici dicti: Unusquisque accipiat uxorem propter fornicationem devitandam. Et quod sequitur: Fornicatores et adulteros judicabit Deus. Ducta vero Fransendis vocabatur, generositate et moribus priore non inferior, quae legitimis terminis marito septem peperit filios, non minoris pretii vel dignitatis a praedictis fratribus futuros; quorum nomina subtitulamus hic: primus Robertus [Col.1103C] Guiscardus, postea totius Apuliae princeps, et Calabriae dux, vir magni consilii, ingenii, largitatis et audaciae; secundus, Malgerius; tertius, Guilielmus; quartus, Alveredus; quintus, Humbertus; sextus, Tancredus; septimus, Rogerius minor, postea Siciliae debellator, et comes. Mater vero accuratissime et materno affectu filios suos nutriens tanto amore ipsos qui non sui, sed mariti sui, ex praecedenti uxore erant, amplectebatur ut vix discernere posses, nisi ex aliqua causa didicisses, quis filius vel quis non filius esset. Unde et a marito plus amabatur et a circummanentibus plurimum appretiabatur. Infantes vero, ut aetas illis ministrabat, pueriles annos transcendentes, cum jam adolescentiam unus [Col.1103D] post alium attigissent, coeperunt militaribus disciplinis adhaerere, equorum et armorum studia frequentare, discentes seipsos tueri et hostem impugnare.CAPUT V. Qualiter primi filii Tancredi Guilielmus, et Drogo et Hunifredus, a Nortmannia digredientes, Apuliam venerunt. Sed cum viderent, vicinis senibus deficientibus, haeredes eorum pro haereditate inter se altercari, et sortem quae uni cesserat inter plures divisam singulis minus sufficere, ne simile quid sibi in posterum eveniret, consilium inter se habere [Col.1104A] coeperunt; sicque communi consilio prima aetas prae caeteris adhuc minoribus magis roborata, primo patria digressi, per diversa loca militariter lucrum quaerentes, tandem apud Apuliam Italiae provinciam, Deo se ducente, pervenerunt.CAPUT VI. Qualiter primum principi Capuano servientes ab ipso ad Salernitanum transierunt. Audientes itaque inter duos famosissimos principes, Capuanum videlicet et Salernitanum, quibusdam controversiis insurgentibus, inimicitias efferbuisse, causa militariter aliquid lucrandi, quia viciniorem via qua veniebant viam invenerunt, Capuano sese obtulerunt? Ubi aliquantisper commorati, cum multa strenue, remuneratione accepta, peregissent, [Col.1104B] tenacitate Capuani cognita, illo spreto, ad Gaimarii Salerni principem transiverunt. A quo decenter suscepti propter militarem laudem quae jam ipsos per universam Apuliam famosissimos effecerat, et maxime quia ab inimicante sibi principe ad se transierant, multis donariis ad fidelitatem ejus inflammati, diversis et crebris incursionibus Capuanos lacessentes, totam Provinciam, acsi pestilens calamitas detonaret, attriverunt circumquaque, et Salernitani passim injurias principis ulciscentes, indefessi idem facere adiverunt, intantumque rebellantes antea principi compescuerunt ut omnia circumquaque se pacata silerent. Longobardorum vero gens, invidiosissima et semper quemcunque probum suspectum habens, ipsos apud [Col.1104C] eumdem principem, inimico dente mordente, occulto detrahebant, suggerentes quatenus eos a se repelleret, quod ni faceret, facile futurum ut gens tantae astutiae, tantae strenuitatis, addentes etiam ex sui cordis malitia, tantae perfidiae principe exhaeredato, ipsi sua calliditate haereditate ejus potirentur. Unde et cor principis eisdem artibus imbutum facile in deterius proclive pervertunt. Sed princeps, quamvis pravis consiliis suorum assentiens quod hortabantur facere moliretur, tamen strenuitatem illorum timens, quod animo occulte agebat minus in propatulo aperire praesumebat.CAPUT VII. Qualiter cum Maniaco Graeco ad Siciliam debellandam primo transierunt. [Col.1104D] Maniacus autem quidam, natione Graecus, a Constantinopolitano imperatore his, quae apud Calabriam vel certe Apuliam erant sui juris praefectus, Siciliam ad utilitatem debellandi applicare disponens, undecunque sibi auxilia conduxit; unde et ex parte imperatoris Salernitano principi, ut amico imperii, mandat quatenus ipsos, per quos inimicos suos debellavisse fama erat, in auxilium sui imperii mittat, promittens etiam multis praemiis remunerandos. Princeps autem nactus occasionem, qua honeste eos a se dimittat, vocat; accersitos, ad quod haec rogatus erat, hortatur, praemia quae pollicebantur, [Col.1105A] ut eos ad id facilius impellat, verbis enumerans, etiam de suis pollicetur. Porro illi, non tam imperio principis quam spe eorum quae pollicebantur illecti, apparatis quae necessaria erant, ad Maniacum usque pervenerunt. De quorum adventu Maniacus non minimum gavisus, plurimum eorum auxilio fidens, navigio aptato, Siciliam numeroso exercitu invadunt , primoque Messanam, quia ripae applicuit, contiguam oppugnans, deditione foedus secum inire coegit. Nam quamvis apud Messanam strenuissimi suae gentis milites essent, qui ab urbe progredientes in congressu Graecos plurimum collidebant; sed tamen Graecis cedentibus, nostris congrediendi locus patuit. Messanenses, nostrorum strenuitate nondum experta, primo quidem [Col.1105B] acriter instare coeperunt. At ubi vident se plus solito vexari, quasi novae gentis militiam abhorrentes, terga praebuerunt nostris usque in proximum urbis, extremos quosque caedentibus. Maniacus nostrorum causa nactus urbem, in pretio eos habere coepit, donisque et promissionibus corrigere ad militiam. Inde ergo profundiores partes Siciliae attentando et omnia subjugando progredientes, Syracusam usque pervenerunt. Arcadius quidam, qui urbi principabatur, nostris infestus multas strages dabat. Quo Guilielmus Tancredi filius, qui Ferreabrachia nuncupatur, plurimum indignatus impetu facto super eum irruit, fortiterque congrediens hastili robore dejectum interfecit; unde et maxima laudis [Col.1105C] admiratione deinceps apud Graecos et apud Siculos fuit. Siculi itaque usque ad sexaginta millia congregati Maniaco, et suis in partibus Trainae urbis bellum offerre tentant. Porro Guilielmus filius Tancredi, laude militiae ferox armis , strenuus, Graecos ad certamen praeveniens, certamine inito cum suae gentis tantum militibus cum hoste congreditur, antequam Graeci ad locum certaminis perveniant. Fortiter agendo plures stravit , reliquos fugat, victor efficitur. Graeci, ad locum quo certatum fuerat pervenientes, nostris hostes insequentibus, spolia diripiunt, inter se dividunt, nulla portione nostris qui ab hoste excusserant reservata.CAPUT VIII. Qualiter Arduinus a Maniaco caesus sit. [Col.1105D] Quod cum nostri, a persequendo hostes redeuntes, cognovissent, injuriam rati, per Arduinum quemdam Italum, qui ex nostris erat, quia Graeci sermonis peritiam habebat, Maniacum utique improvise, an ex deliberatione industriae spolia diviserit, ad rationem ponunt. Porro ille indignatus, quasi potestati suae contradicere praesumpserint, cum liceat de eisdem spoliis sibi pro libito suo agere, per spatia castrorum fustibus caedendo, ad ignominiam gentis nostrae contumeliis affici praecepit. Arduinus rediens cum talia nuntiat, nostri grave ferentes, in Graecos insurgere deliberant. Sed Arduinus [Col.1106A] vix eos compescens utilius consilium dedit, scilicet ut ira dissimulata ipse cultioribus vestibus in praesentiam Maniaci procedat, donec, illis minus suspicantibus, ipse a notario Maniaci, cujus amicitia fruebatur, chirographum, quo liberius transeant Pharum, quovis astu accipiant. Quod cum sic machinatur, Maniacus his quae agebantur ignarus, benevolentiam militis laudare, munera promittere, subsannando tamen cum suis ridere. Ut autem chartulam a notario, quasi aliquod negotium versus Calabriam habens, Arduinus accepit, nostri clam de nocte Messanam usque progressi, Pharum impune transeunt, sicque versus Apuliam tendentes, Calabriam et quaecunque Graecorum juris esse sciebant vastant percurrentes, sicque faciendo usque in Apuliam [Col.1106B] pervenerunt; sed dolositatem Gaimarii principis cognoscentes, ad ipsum minime transierunt: verum provinciam invastando, sibi eam subjugandi consilium accipiunt.CAPUT IX. Qualiter Melfa a Nortmannis aedificata sit, et de legato a Graecis misso, et de primo congressu quem cum Graecis habuerunt. Sed cum sine castro, quo se tuerentur, patriae illius incolae essent, castrum, quod Melfa dicitur, construxerunt; ubi cum quingenti tantum milites essent, Graeci, qui terrae illi principabantur, maxima multitudine ex Calabria et Apulia sibi coadunata usque ad sexaginta millia armatorum, ut eos a finibus suis propellerent, versus illos ire coeperunt, [Col.1106C] legatoque praemisso mandant ut quod maluerint eligant; aut certamen in crastino secum habere, aut pace sibi indulta incolumes a pervasis finibus recedere. Legatus vero, qui ad haec missus fuerat, cum pulcherrimo equo insideret, quidam Nortmannus Hugo, cognomento Tudextifem , equum manu attrectare coepit. Ut autem mirabile aliquid de se sociisque suis, unde terrerentur, Graecis mandaretur, nudo pugno equum in cervice percutiens uno ictu, quasi mortuum, dejecit. Reliqui vero Nortmanni prosilientes Graecum, qui cum equo dejectus fuerat et solo timore laesus quasi exanimis humi jacebat, erigunt; equum autem usque ad quoddam praecipitium pertrahentes dejiciunt. Porro Graecus, cum vix consolatione Nortmannorum ad [Col.1106D] mentem rediisset, meliori equo ab eis accepto, certamen paratum sociis refert. Sed cum quod acciderat principibus populi sui tantum retulisset, illi, admiratione et metu percussi, verbum inter se comprimebant, ne forte, si in propatulo diceretur, exercitus territus refugeret. Mane itaque facto, summo diluculo a Nortmannis occurritur, fortiterque congredientes acerrime utrinque pugnatur. Intererant huic certamini de filiis Tancredi, Guilielmus Ferreabrachia et comes Drogon; necdum quisquam fratrum eos subsecutus fuerat. Isti vero, ut fortissimi milites socios animantes, sed et ipsimet [Col.1107A] fortiter agentes, multis ex hostibus prostratis, tandem in fugam reliquos dederunt; quos insequentes et posteriores quosque caedentes, victoriam obtinuerunt, multis hostibus in flumine, quod Olivetum dicitur, dum transnatare cupiunt, submersis.CAPUT X. De secundo praelio sub Montepiloso. Victi, necdum autem defatigati, sed seipsos invicem animantes, multo ampliori exercitu congregato, duce Annone qui ad hoc ab imperatore Constantinopolitano missus fuerat, iterum bellum parant. Quibus Nortmanni bello non segnes, sub Montepiloso occurrentes, fortiter congressi ostendentes se bellum nolle refugere, sed potius quasi ex delectatione appetere. In congressu Graecis contra ipsos fortiter [Col.1107B] agentibus, cum jam Nortmanni fatigari prae nimia caede coepissent, Guilielmus quartanae febris typo laborabat, et prae nimia infirmitate, qua premebatur, certamini interesse non poterat, sed procul jacens exitum rei exspectabat. Cum videret jam suos minus fortiter agere, et pene deficere, indignatione et ira, infirmitatis qua premebatur oblitus, arma corripiens sese, quasi leo furibundus, hostibus medium dedit, suosque verbis exhortatoriis recreans, fortiter agendo hostes in fugam vertit, duce Anno, duce exercitus, qui caudatus erat, quasi bove interfecto. Viribus itaque suis diffidentes et fortunae minus credentes, castra sua munientes ultra decertare cum Nortmannis, nisi muris interpositis, non praesumebant, sed neque ipsi muri contra Nortmannos [Col.1107C] tueri poterant. Nam crebris incursionibus eos lacessentes, vineta et oliveta eorum exstirpabant, armenta, et pecora et caetera quae ad usum necessaria sunt, nihil extra castra relinquentes, diripiebant. Sed et ipsa castra, ipsis intra reclusis, exercitu vallantes oppugnabant, machinamentisque, quibus doctissimi artifices erant, ad id officii agendum, necessariis aptatis, muros et turres crebris ictibus impingendo, funditus diruebant. Ruptis muris, adytis patentibus irrumpentes, omnia sibi diripiebant, unde et reliqua circumquaque castra, id sibi invicem cernentes, ultro sese eorum ditioni subdebant.CAPUT XI. De junioribus filiis Tancredi, qui praecedentes fratres in Apulia subsecuti sunt. [Col.1107D] Juniores vero fratres, quos aetas adhuc domi immorari cogebat, praecedentes seniores fratres apud Apuliam fortiter agendo, altioris culmen honoris et dominationis ascendisse, fama referente cognoscentes, quamcito aetas permisit, ipsi quoque subsecuti, duobus tantum in patria relictis, ne haereditas, vel competens stirps alienaretur. Abeuntes vero remanentibus ut remanerent vix persuaserunt, sed in hoc potius praevaluerunt quod haeredibus eorum, si se sequerentur, de his quae acquisituri erant [Col.1108A] sese benefacturos polliciti sunt. Sed perlongum est huic operi, per singula perstringendo inserere, qualiter apud Apuliam egerunt . Hoc tantum summatim non solum nos, sed etiam res ipsa testatur, quod omnem patriam armis domantes sibi subjugaverunt. Subsequente enim se suorum, et parentum et compatriotarum, sed et reliquarum circumadjacentium regionum, spe quaestus, maxima multitudine, ipsi impigri largitores, quasi fratres suscipientes, equis, armis, et vestibus ac diversis muneribus ditabant. Quibusdam etiam terrarum loca largissime impertiebantur, omnibus divitiis hujus mundi auxilia fortium militum praeponentes. Quamobrem nihil incoepti incassum illis praeteribat. Unde et illud evangelicum illis provenit, ubi dicitur: Date, et dabitur [Col.1108B] vobis. Quanto enim ampliora largiebantur tanto majora lucrabantur.CAPUT XII. De morte Guilielmi comitis. Igitur seniore fratre, Guilielmo videlicet comite, infirmitate praeveniente, defuncto, magnus dolor omnes Nortmannos invasit. Quippe qui tanti consilii virum, tam armis strenuum, tam sibi munificum, affabilem, morigeratum ulterius se habere diffidebant. Sed exsequiis, ex more accuratissime et cum magno planctu non immerito celebratis, secundus frater Drogo totius Apuliae dominatum suscepit: vir quidem, ut succincte dicamus, per cuncta laudabilis. Hic fratrem suum Hunifredum Abagelardo comitem, apud castrum, quod Lavel dicitur, virum [Col.1108C] prudentissimum consilio Apuleiensium et Nortmannorum ordinavit; Robertum vero Guiscardum in Calabria posuit, firmans ei castrum in valle Cratensi, loco qui Scribla dicitur, ad debellandum Consentinos et eos qui adhuc in Calabria erant rebelles.CAPUT XIII. De morte comitis Drogonis Longobardi igitur Apuleienses, genus semper perfidissimum, traditione per universam Apuliam silenter ordinata, ut omnes Nortmanni una die occiderentur determinato die, cum comes Drogo apud castrum Montis Olei, quod corrupte ab incolis Montolium dicitur, moraretur, summo diluculo, ad ecclesiam, ut sibi mos erat, properans, cum jam [Col.1108D] ecclesiam intraret, quidam, Risus nomine, ejus comitis compater, et sacramentis foederatus, post januam latens, foedere rupto, ferro eum suscepit, qui cum pluribus suorum, paucis aufugientibus, occisus est. Sed per diversa Apuliae loca plures hac traditione occubuerunt. Porro Hunifredus Abagelardo nece fratris turbatus, honorem sibi vindicans, castra, quae frater possederat, insiluit; Nortmannosque, qui periculum traditionis evaserant, sibi alligans, in vindictam fraternae necis insurgit, multoque tempore castrum, quo frater suus occisus fuerat, oppugnans, tandem devicit, fratrisque interemptorem, cum sibi [Col.1109A] assentientibus, diversis cruciatibus afficiens, eorum sanguine iram, et dolorem cordis sui aliquantulum exstinxit.CAPUT XIV. De Leone apostolico, qualiter a Nortmannis captus sit. Apulienses vero, necdum traditionibus exhausti, per occultos legatos IX Leonem apostolicum ut in Apuliam cum exercitu veniat invitant, dicentes Apuliam sibi jure competere, et praedecessorum suorum temporibus juris Ecclesiae Romanae fuisse, se illi auxilium laturos; Nortmannos imbelles, viribus enerves, numero paucos. Ille, ut assolet, quamvis prudentissimus esset, ambitione captus, Alamannorum exercitu ab imperatore sibi in adjutorio recepto, confidens in auxilio Longobardorum Apuliam [Col.1109B] intrat. Comes vero honestius ducens cum honore vitam finire, quam cum dedecore vita comite suscepto honore privari, commoto exercitu audacter hostibus occurrit; ordinataque acie suorum certamen iniens, cum primo congressu fortiter, ut solitus erat, agere coepisset, Longobardi territi fuga se ipsos tueri nituntur, Alamannis in praelio relictis. Qui cum fortiter dimicarent, nullum refugium, nisi in armis habentes, Nortmannis vincentibus, pene omnes occubuerunt. Apostolicus fuga vitae asylum expetens, intra urbem provinciae Capitinatae, quae Cimitata dicitur, sese profugus recepit. Quem hostes insequentes armato milite obsident; aggeres portant, machinamenta ad urbem capiendam parant, incolas minis terrent, ut apostolicum reddant. Illi [Col.1109C] vero semper perfidissimi, nulla pactione ad utilitatem apostolici, nisi ut seipsos tuerentur, acquisita, eum per portas ejiciunt; quem hostes suscipientes, ob reverentiam sanctae Romanae Ecclesiae, cum magna devotione ejus provolvuntur pedibus, veniam et benedictionem ejus postulantes. Sed et usque ad loca quo exercitus castra et tentoria fixerat, eum omni humilitate illi servire exsecuti sunt. Quorum legitimam benevolentiam vir apostolicus gratanter suscipiens, de offensis indulgentiam et benedictionem contulit, et omnem terram, quam pervaserant et quam ulterius versus Calabriam et Siciliam lucrari possent, de S. Petro, haereditali feudo sibi et haeredibus suis possidendam concessit, circa annos 1052.CAPUT XV. Qualiter Leo papa a Nortmannis cum honore dimissus sit. [Col.1109D] Apostolicum itaque Romam regredientem comes Hunifredus, quousque sibi placuit, cum honore conduxit. Ubi vero licentiam redeundi concessit, in Apuliam reversus omnem terram placidam et sibi obedientem invenit, quam longo tempore in pace rexit, ut vix in aliquo loco suae dominationis latro vel qui suis imperiis contradicere auderet, posset inveniri. Duos itaque fratres suos comites fecit, Malgerium Capitinatae, Guilielmum vero in principatu. [Col.1110A] Sed Malgerius moriens cum omnem comitatum suum Guilielmo fratri suo reliquisset, Guilielmus Gaufredum fratrem suum diligens sibi concessit.CAPUT XVI. De Roberto Guiscardo, qualiter castrum Sancti Marci firmavit, et qualiter cum Sclavis pedes praedatum ivit. Robertus vero Guiscardus cum apud Scriblam moraretur, Calabros fortiter impugnans, cum videret suos propter infirmitatem loci et aeris diversitatem languescere, saniorem locum expetens, non quidem hostes devitando, ut timidus retrorsum vadens, longius recessit, sed potius quasi in hostem hians, in viciniorem se conferens castrum, quod S. Marci dicitur, firmavit. Sed cum firmato [Col.1110B] castro quid motus introduceret non inveniret, abstraxerant enim circummanentes ad proxima castra quaeque habebant ne ab ipsis diriperentur, quodam vespere dapifer, qui omni domui suae praeerat, requisivit ab ipso quid in crastinum comesturi erant ipse vel milites sui, dicens se neque victum neque pretium ad emendum habere; quod si pretium haberet, nusquam, ubi cum pace adiri posset, inveniri posse. Guiscardus usque ad sexaginta, quos Sclavos appellant, totius Calabriae gnaros secum habens, quos quasi fratres fidelissimos sibi beneficiis et muneribus missis effecerat, sciscitatus est ab eis, utrum locum adibilem scirent, quo praeda posset capi. Quibus respondentibus se ultra montes via praeruptissima in profundissimis vallibus [Col.1110C] permaximam scire, sed sine magno discrimine extrahi non posse, Robertus tale fertur dedisse responsum: Eia, tutissimi vitae meae fautores, itane patiemini Guiscardum, sed et ne vos fame affici ? Causa victus acquirendi, dubia fortuna, usque in periculo vitae tentanda est. Nam et tentantes saepe triumphaliter evasisse audivimus, neminem vero, qui fame interierit, laudari. Ite, inquit, nocturni praedones, ebrietas Calabros minus vigiles esse permittit. Nam et hunc diem celebrem habentes, ex more conviviis et potationibus studuerint . Praeite , subsequar militibus armatis. Sicque lecto parato, cum jam collocatus esset, de nocte nullo sciente consurgens vili veste et scarpis, quibus pro calceariis utuntur, ad similitudinem abeuntium sese aptans, [Col.1110D] illis medius adjungitur. Sicque per totam noctem ignotus comes illis factus, nulli eorum verbum effecit. Nam neque excreare volebat, ne forte ita quis esset deprehenderetur. Quia enim ejusdem gentis erant, non ex toto sese credebat illis. Porro ubi ad locum praedae ventum est, quidquid ibi invenerunt ante se colligentes, ipse crebris saltibus et vibrante hastili, ut reditum accelerent, socios hortabatur. Sed antequam illucesceret, ii quibus damnum illatum fuerat, sua ablata perpendentes, cum ducerent, militibus ut praedam excutiant, prosequuntur. At [Col.1111A] Guiscardus, insequentes approperare videns et socios, ne praeda privari patiantur, sese invicem audacter cohortari audiens, ut audaciores redderet, jam quis esset aperuit. Guiscardus, inquit, adsum particeps laboris vestri. Sine me nil periculi patiemini. Forti animo estote, et insurgamus hostibus. Nam, Deo fortunam prosperante, facile praevalebimus. Haec dixit, et hostibus cum maximo furore occurrens, dum certat, multos perimit, plures capit, reliquos fugat, victor efficitur. Sicque triumphalibus spoliis acceptis, de peditibus suis equites fecit, denique jam securus, captivos secum deducens, praecedit, paucis qui praedam post se minent relictis. Milites vero sui cum jam, luce orta, eos armatos versus castrum advenire cognoscerent, hostes suspicati, [Col.1111B] dominum suum ubi esset nescientes, per totum castrum clamore requirunt. Non invenientes turbantur; audacter tamen castro prosilientes illis quos hostes suspicabantur occurrere accelerant. Porro Guiscardus, equum in quo sedebat calcariis urgens, alta voce Guiscardum ingeminando occurrit, sicque agnitus ab illis de praesentia sua et de felicitate fortunae omnes hilares reddit. Redarguitur tamen plurimum ab ipsis quod talia praesumpserit, et ne ulterius praesumat admonetur, ne fortuna quae nunc arrisit postmodum si tentetur, in pejus cedat. Sic castrum praeda et redemptione captivorum ditans, Calabros crebris incursionibus plurimum lacessivit.CAPUT XVII. De Roberto Guiscardo et Petro de Turra. [Col.1111C] Qualiter vero Petrum de Turra qui apud Bisinianum morabatur, acceperit, silentio praetermittendum non est. Erat quippe idem Petrus ditissimus civis Bisinianensis, sed et consilio et virtute caeteris pollens, omnibus principabatur. Soliti autem erant multoties convenire, hic et Robertus Guiscardus, quasi ad placitum de pluribus controversiis quae inter suos eveniebant. Porro Guiscardus, cum sciret eum maxima pecunia abundare, et prae caeteris castro dominari, coepit animo tractare qualiter per eum et castro potiri posset, et pecuniam quam possidebat abstraheret. Quod secum diu revolvens, tandem consilio cum suis habito, quadam die nullo foedere interposito extra castrum Bisianense, in [Col.1111D] campo in quo colloqui consueverant cum venissent Guiscardus, videns maximam multitudinem cum Petro venisse, nuntio praemisso mandat se illi multitudini intermisceri nolle, ne forte inter ipsos tumultus ex aliqua re fieret, sed longius promotis utriusque partis sociis ipsi duo in medium collocuturi convenirent. Praedixerat tamen suis quid facere disponebat, et cum necesse foret, sibi citius auxiliaturi occurrerent. Assentiente itaque Petro his quae a Guiscardo mandata sunt, sibi minus prospiciens, sociis a longe dimissis, ipse medio loco Guiscardo obvianti accelerat. Considentes ergo et diu sibi ad invicem loquentes, cum jam discessuri assurgerent, Guiscardus enormitate et mole corporis illius inspecta, viribus suis minus diffidens, erat enim in [Col.1112A] omnibus praesumptuosissimus, et magnarum rerum audacissimus attentator, Petrum medium corripiens, collo suppositum versus suos asportare coepit. Accurrentibus itaque utriusque sociis, Bisinianensibus, ut Petrum eruerent, Nortmannis vero, ut dominum suum juvarent, Guiscardus Petrum enerviter reluctantem interdum portando, interdum volutando, interdum trahendo usque ad suos perduxit. Calabrenses vero de Petro jam desperantes, et pro ipso cum Nortmannis minime certare praenitentes, fugiendo sese in castrum Bisinianense receperunt. Nortmanni vero, gaudentes quasi de triumpho, usque ad castrum S. Marci Petrum secum adducunt, ubi aliquandiu in captione detentus, pecuniam mirabilem persolvens, seipsum a captione liberavit, sed civibus [Col.1112B] non assentientibus, castrum minime reddere potuit. Tali calliditate et huic similibus Calabrenses de Guiscardo compertis, genus formidolosissimum, omnes ante eum tremebant, quippe cui neminem assimilari posse armis et ingenio, sed neque viribus dicebant.CAPUT XVIII. Qualiter Robertus Guiscardus comes Apuliae factus sit. Tanta itaque pecunia Guiscardus accepta suos abundanter remunerando, in sui fidelitate roborat, Calabrensesque infestiores reddit, quotidiano impetu lacessens Bisinianenses et Consentinos, Marturianenses et his adjacentem provinciam secum foedus inire coegit: tali videlicet pacto ut castra sua retinentes servitium tantummodo et tributum persolverent, [Col.1112C] et hoc sacramentis et obsidibus spoponderunt. Hunifredus igitur comes, Apuliam gloriosissime et laudabili pace gubernans, infirmitate praeventus, quod dolor est dicere, mortuus est. Quod Guiscardus, qui tunc temporis apud S. Marcum morabatur, audiens, versus Apuliam magno cum dolore animi accelerat; susceptusque a patriae primatibus, omnium dominus et comes in loco fratris efficitur, ordinatisque rebus suis et tota Apulia sibi in pace conciliata, quod primum animo conceperat minime oblivisci potuit, sed jam ampliori imperio dilatatus et majoribus viribus, militum videlicet copia auctus, ad quod coeperat peragendum iterum intendit. Exercitu itaque commoto, et his quae ad expeditionem necessaria erant, versus partes Calabriae aciem [Col.1112D] dirigit; pertransiensque Consentinos fines et Marturianenses, juxta calidas aquas, super flumine quod Nocato dicitur biduo permansit, ut exercitum itineris asperitate fatigatum recrearet et terram certius exploraret. Indeque pertransiens usque ad castrum quod Scyllatium dicitur, juxta littus maris iter intendens, Rhegium usque pervenit, ubi triduo situ loci inspecto, cum videret se cives urbis, nec minis nec blandimentis flectere posse, quibusdam negotiis versus Apuliam se revocantibus, reditum parat. Decedenti Leucastrum, et Maja et Canalda pacem facientes sese dediderunt.CAPUT XIX. De Rogerio juniore filio Tancredi. Rogerius vero minor frater, quem adhuc domi [Col.1113A] juvenilis aetas et amor parentum detinuerat, subsecutus in Apuliam venit; de cujus adventu Guiscardus, non minimum gavisus, honore quo decebat eum suscepit. Erat enim juvenis pulcherrimus, procerae staturae, eleganti corpore, lingua facundissimus, consilio callidus, in ordinatione agendarum rerum providus, omnibus jocundus et affabilis, viribus fortis, militia ferox; quibus artibus brevi tempore omnem gratiam meruit. Quia vero factiosus erat, et laudis, ut in tali aetate assolet, appetens, factiosos quosque sibi alligans, quaeque habere poterat libenter et largissime illis impertiebatur. Porro Guiscardus, fratris constantiam et militarem audaciam certius experiri volens, cum sexaginta tantum militibus plurima millia hostium debellaturus, [Col.1113B] in Calabriam dirigit. Qui audacter pergens, in altiori cacumine montium Vibonensium castra metatus, tentoria fixit, ut longe lateque visus incolas circumquaque facilius deterreret. Quod cum compertum fuisset per omnes civitates, et castra illius provinciae et totius vallis Salinarum, territi omnes legatos qui pacem postulent dirigunt, munera plurima dantes fortissima castra enerviter reddunt in servitutem, juramentis et obsidibus foederantur.CAPUT XX. De Rogerio qui a Roberto Guiscardo invitatus a Calabria in Apuliam vadit. Sic terra ad suam et fratris fidelitatem pro libito ordinata, plurimum pecuniae quam acceperat in [Col.1113C] Apuliam fratri per legatos misit, eventus suos qualiter egerit mandans. Ipse vero castrum, quod Incifola dicitur, studiosissime turribus et propugnaculis firmans, armatis militibus munivit; omnibus, quae ad victum necessaria erant, sufficienter introductis. Guiscardus vero pecunia, quae sibi a fratre directa est accepta, et strenuitate ejus agnita plurimum gavisus est, ejusque colloquium desiderans, ut ad se venire acceleret mandat. Ille, sex tantummodo milites secum ducens, reliquis ad tuendum castrum, quod fecerat, et provinciam premendam, ne fraudes praesumerent, relictis, in Apuliam ad fratrem venit; a quo cum decenter fuisset susceptus, eventus suos alternatim conferentes, mutua collocutione locuti sunt .CAPUT XXI. Robertus Guiscardus, et Rogerius cum exercitu Rhegium vadunt. [Col.1113D] Sicque cum moratus est, donec communi consilio paratis his quae ad expeditionem necessaria erant, maxima manu equitum et peditum juga montium Calabriae transcendentes, versus Rhegium incedunt. At cum in vallem Salinarum ventum est, Guiscardus [Col.1114A] audiens Rhegienses omnia circumquaque quae ad victum necessaria erant secum infra urbem clausisse, et nihil relictum quod exercitui contiguum foret, providens ne obsidenda urbe famis angustia exercitum propelleret, Rogerium fratrem cum trecentis militibus versus castrum, quod Geracium dicitur, in praedam dirigit, summopere admonens ut quidquid ad victus necessaria rapere posset, apud Rhegium exercitui deferat; ipse, recto itinere gradiens, urbem obsidere accelerat.CAPUT XXII. Rogerius cum maxima praeda Rhegium venit. Rogerius vero, studens ad gratiam fratris et totius exercitus quod sibi injunctum erat peragere, altissimos colles cum profundissimis vallibus perlustrans, [Col.1114B] ut fidelis et studiosa apes, onustissimus ad exercitum cum maxima praeda rediit, jamque pene deficientes omnes abundantia recreavit. Guiscardus vero, videns se versus civitatem minus proficere et exercitum hiemis asperitate turbari, obsessionem solvens discessionisque dans licentiam, ipse apud Maiam hiemandi gratia cum paucis secessit.CAPUT XXIII. Rogerius irato animo a Roberto Guiscardo recedit. Rogerius itaque, cum quod militibus suis largiretur minus abundaret , et ipsi sibi in exigendo importuniores essent, a fratre expetit. Ille vero pravorum consilio versus, cum caeteris largus esset, illi strictior quam oportebat esse coepit. Videbat [Col.1114C] denique propter strenuitatem, quam habebat, militiam juvenum totius Apuliae ei potius quam sibi adhaerere; unde et ne contra se insolesceret, metuebat, et ut paucis contentus secum moraretur penuria cogere volebat. Porro ille, ut magni animi erat, sciens se, a fratre recedens, in Apuliam ivit .CAPUT XXIV. Rogerius a Guilielmo fratre benigne suscipitur, et Scalea conceditur. Quod audiens frater suus Guilielmus, comes videlicet totius principatus, legatos mittit; ut ad se veniat invitat, quae habet simul accipiat, nihil se, excepta uxore et liberis, ab illo proprium habere [Col.1114D] velle repromittens. Veniens itaque honore quo decebat susceptus est, aliquandiuque cum ipso moratur. Tandem castrum, quod Scalea dicitur, ab ipso accepit, per quod multas incursiones versus Guiscardum faciens, circumquaque lacessivit. Quod cum Guiscardo relatum fuisset, exercitu modo dictum castrum obsessum vadit. Guiscardus quidem oliveta et vineta urbi contigua devastabat. Guilielmus autem milites ejus crebris congressibus et [Col.1115A] hastili robore militariter dejiciens, numero minuebat. Ille vero, cernens se versus urbem minus proficere et numerum suorum diatim magis ac magis minui, ne majori damno graveretur, consilio habito a loco recessit.CAPUT XXV. Rogerius comes equos furatur. Non multo post per internuntios pace ad tempus inter ipsos facta, invitatus a fratre Rogerius cum quadraginta militibus fidis sibi servitum vadit; ubi quidem plurimum penuriarum passus est, sed latrocinio armigerorum suorum in multis sustentabatur. Quod quidem ad ejus ignominiam non dicimus, sed, ipso ita praecipiente, adhuc viliora et reprehensibiliora de ipso scripturi sumus, ut pluribus patescat [Col.1115B] quam laboriose et cum quanta angustia a profunda paupertate ad summum culmen divitiarum vel honoris attigerit. Habebat siquidem armigerum quemdam, Blettiva nomine, coram quo nil tuebatur ad quod furandum intendebat. Hic ipse penuriosus adhuc juvenis, postmodum ditissimus futurus comes , cum esset cupiens quosdam equos, quos apud Melfam in ejusdem domo viderat, ad haec persuasit ut secum vadens nocturno furto abstractos abduceret.CAPUT XXVI. A Rogerio Malfitani capiuntur. Curriculo itaque mensium duorum fratris servitium studiose peragens, cum ab ipso, nil inter se [Col.1115C] et omnes suos causa remunerationis uno tantum equo excepto, accepisset, quamvis non legerat, tamen quasi naturaliter sciens illud Sallustianum proverbium (Cat. 61): Frustra niti et ad extremum nil, nisi odium fatigando quaerere, jam demum extremae dementiae est; et quod bene servienti fortuna necessaria est, sibi vero eam minus favere cum fratre plurimum verbis altercatus, foedere quod inter se ad tempus habebant reddito, Scaleam reversus est, statimque in eodem vespere, apud castrum, quod Narencium dicitur, milites suos super Guiscardum praedatum mittens, provinciam spoliavit. At dum illos, quos praedari miserat, apud Scaleam praestolatur, Berver quidam a Melfa veniens nuntiat Melfitanos negotiatores a Melfa versus [Col.1115D] Melfam, haud procul a castro transire. Quo audito non minimum gavisus, equum insiliens Gisenualdum et Carbonariam, cum octo tantum militibus mercatoribus occurrit, captosque Scaleam deduxit; omniaque quae secum habebant diripiens, ipsos etiam redimere fecit. Hac pecunia roboratus largus distributor centum sibi milites allegavit; quibus totam Apuliam crebris et diversis incursionibus [Col.1116A] lacerans, Guiscardum in tantum sollicitum reddebat ut acquirendae Calabriae oblitus, jam quod acquisierat pene amitteret.CAPUT XXVII. Fames in Calabria fit. Anno 1058, clades permaxima, et flagellum irae Dei, ut credimus, peccatis exigentibus, divinitus immissum totam Calabriae provinciam curriculo trium mensium, Martii videlicet, Aprilis et Maii in tantum attrivit ut trino morbo mortem sibi imminere cernentes, cum unum ad vitae periculum sufficere posset, vix ad quodvis horum, nedum tria simul furiosissime detonantia pericula se evadere posse existimarent. Nam una ex parte gladius a Nortmannis vix alicui parcens desaeviebat. Ex alia vero [Col.1116B] fames viribus exhaustis per languida aestuabat. Tertia vero pruina mortalitatis horribiliter defluens, vix intactum percutiens ut in arenti arundineto laxis habenis furens incendium percurrebat. Pecunias habentes, quid emerent non habentes atque ipsos liberos ex ingenuitate procreatos vili pretio in servitium venundantes, dum ubi illud ad victus utilitatem expenderetur, non inveniebant, ad augmentum doloris sui, amissione in cassa venditione liberorum, quasi quarta calamitate cruciabantur. Vescentibus carnibus, absque pane comestio, quibusdam vinum non habentibus, ubi aquae potu condiebatur dysenteriem faciens, multos dejiciebat; quosdam autem spleneticos faciebat. Ubi vero vino fortiori intemperate [Col.1116C] superfundebatur calor naturalis, ejusdem perniciem lueri cor, quod panis non confirmabat, internis quadam aestuatione concedens debilitari cogebat. Quadragesimae sanctam observantiam a sanctis, et religiosis Patribus catholice contraditam angustia dissolvit in tantum ut non solum lactis vel casei, verum etiam carnis comestione reliquis temporibus concessae, etiam ab ipsis qui alicujus honestatis antea videbantur violaretur. Sic herbarum virentia olera, quibus pulmentaria fieri solent, terrae sterilitas subtraxerat. Ubi vero inveniebantur, quadam pruina vitiati aeris decocta post obesse quam prodesse degustata videbantur. Fluvialibus carectis, et quarumdam arborum corticibus, cum castaneis et quercinis, sive ilicinis nucibus, quas [Col.1116D] glandes dicimus, porcis subtractis, et mola post exsiccationem tritis, panes facere modico milii admisto tentabant. Crudae radices, cum solo sale degustatae, ventris tumorem cum pallore vultus excitantes vitalia intercludebant. Matres pietate astu ab ipso liberorum ore cibum rapere potius quam administrare impudenti violentia satagebant. Sic trino flagello usque ad novas fruges attriti sunt; [Col.1117A] sed novis frugibus supervenientibus fames quidem propulsa est; gladius vero mortalitatis acutior factus est. Nam corpora, famis penuria vacuata et cibo insueta, quanto abundantiori cibo contra usum intemperanter reficiebantur, tanto citius periclitabantur.CAPUT XXVIII. Calabri rebellantes castrum Leucastrense in dolo capiunt, pluribus ibi interfectis. Calabrenses denique, genus perfidissimum, cum viderent fratribus inter se dissidentibus sese a nemine suscitari , coeperunt jugum Nortmannorum a se excutere, et servitium, quod juraverant, vel tributum minime persolvere; unde et simulatione fidelitatis traditione composita, castrum Leucastrense [Col.1117B] accipientes, sexaginta Nortmannos, qui ad tuendum ibi castrum relicti erant, una die peremerunt.CAPUT XXIX. De pace facta inter Robertum Guiscardum et Rogerium fratrem suum. Quod cum Guiscardo nuntiatum fuisset, videns se versus in Calabriam perdere, et Apuliam totam turbari, fratrem per legatos accersiens, pacem cum eo fecit, concedens ei medietatem Calabriae a jugo montis Intefoli , montis Scyllatii, quod acquisitum erat, vel usque Rhegium essent acquisituri.CAPUT XXX. Robertus Guiscardus uxorem Alberadam repudians Sigelgutam ducit, et Rogerius et Guiscardus reconciliantur. [Col.1117C] Post haec Robertus Guiscardus uxorem habens suae gentis honestam et praeclari generis, Alberadam nomine, ex qua habebat filium, nomine Marcum, quem alio nomine dicebant Boamundum, consanguinitate adnumerata, canonicis sanctionibus contrarius esse nolens, conjugium solvit, filiamque Gaimari Salernitani principis, Sigelgaytam nomine, sibi in matrimonium copulavit.CAPUT XXXI. Robertus Guiscardus super Guilielmum fratrem suum, antequam nuptias celebret, vadit. Anno ab Incarnatione Domini 1058, hanc apud Salernum desponsatam, antequam convenirent, Rogerio [Col.1117D] fratri procurandam committens, ipse ut Gisulphum fratrem suum comitem principatus in haereditate illius firmaverat, quibus ipsi plurimum infestus erat, dirutum vadit; inde Melfam regressus, solemnes nuptias celebravit.CAPUT XXXII. Bellum apud S. Martinum cum Graecis a Rogerio fit. Quibus expletis, Rogerius, Guilielmo fratri cum gratiarum actione Scaleam reddens, rogatus a Guiscardo in Calabriam venit, castrumque Melitense a [Col.1118A] fratre sibi haereditaliter deliberatum habens, rebelles Calabros circumquaque impugnare coepit. Quadam vero die cum Oppidum castrum obsideret, episcopus Cassinianensis, et Giracii praesopus, quem nos praepositum dicimus, maximo exercitu concitato, castrum, quod Sancti Martini dicitur, in valle Salinarum oppugnatum vadunt anno Dominicae Incarnationis 1059. Quod cum Rogerio nuntiatum fuisset, ab obsesso recedens, citato cursu, ubi eos esse audivit, advolat. Impetu facto, indeque quasi circumcingens, vix unum evadere permisit; de quorum spoliis, et equis et armis omnes suos abundantes fecit. Quam ob rem Calabria, etsi non ex toto obediens, tamen a vicinitate ejus tremula, minus eum prior irritare praesumebat.CAPUT XXXIII. In adjutorium Gaufredi fratris Robertus Guiscardus et Rogerius vadunt. [Col.1118B] Robertus igitur Guiscardus rogatus a fratre suo Capitinatae comite Gaufredo, ut contra sibi reluctantes auxilium laturus in terra, quae Gitium dicitur, quam, ut suos fines dilataret, debellare coeperat, veniret, in fratris sui Rogerii strenuitate plurimum fidens, ut ad se, secum illuc iturus, quamcitissime veniat invitat. Ille autem, invitatione suscepta et necessitate fratris sui cognita, quamvis suis utilitatibus disponendis occupatus esset, tamen quia sibi semper mos fuit amicorum utilitatibus, uti suis, subvenire, accuratissime versus fratris auxilium subvenire accelerat; sicque exercitu commoto, [Col.1118C] utrique in auxilium fratris aciem dirigentes, Guillamatum castrum oppugnantes capiunt; Galterio, qui castro principabatur, in Apuliam captivum ducentes, oculos effodiunt, ne si oculos habens captione quandoque liberaretur, fratri iterum molestus fieret. Hic sororem quamdam habebat, quae cum ipso in captione abducta est; quae etiam tantae pulchritudinis esse testatur ut si aliquando ad mare balneatum venisset, vel causa experientiae crura in aliquo piscoso flumine deponeret, pisces albedine ejus delectati adnatabant, ut etiam manu capi possent.CAPUT XXXIV. Guillamato debellato utrique fratres Calabriam vadunt. [Col.1118D] Tunc comes Gaufredus Guillamatum castrum adjutorio fratris adeptus, totam Teacinam provinciam debellare fortiter coepit. Robertus vero Guiscardus cum Rogerio fratre in Calabriam secessit, ubi ad utilitatem suam et fratris plurima disponens et usque Rhegium praedatum vadens, Rogerio in Calabria remanente, ipse in Apuliam hiematurus regressus est.CAPUT XXXV. Robertus Guiscardus dux efficitur. Hieme vero transacta, magno desiderio Rhegium [Col.1119A] adipiscendi ardens, commeatu et reliquis quae necessaria erant magno studio praeparatis, plurimoque exercitu anno Domini Incarnationis 1060 congregato, Calabriam venit, fratremque secum accipiens, tempore quo messes colligi incipiebant, Rhegium praeoccupans obsedit. Porro illis, quasi pro vita tuenda sese fortiter defendentibus, utrique fratres certatim suos cohortantes, ad oppugnationem castri excitant; unde, cum hostes interdum prosiliunt, multa militariter ab ipsis perpetrata sunt. Nam Rogerius, ne alios ad militiam arrigens ipse refugere diceretur, in omni congressu sese sociis praeponens, quemdam fortissimum et enormi corpore virum, exercitui Nortmannorum multis contumeliis exprobrantem, quem omnes quasi gigantem [Col.1119B] extollebant, impetu facto hastili robore dejiciens interfecit. Hoc itaque taliter interfecto, reliqui qui infra castrum erant, territi, cum viderent machinamenta ad urbem capiendam parata, eamque usque perduci, viribus suis diffidentes, pactione facta, ut duobus, qui caeteris principari videbantur, cum omnibus suis abire liceret, caeteri omnes, urbe dedita, ditioni Nortmannorum sese subdiderunt. Abeuntes vero sese in castro, quod Scillacium dicitur, receperunt.CAPUT XXXVI. Guiscardo apud Rhegium remanente, Rogerius castra Calabriae expugnat. Igitur Robertus Guiscardus, accepta urbe, diuturni disiderii sui compos effectus, cum triumphali [Col.1119C] gloria dux efficitur, magnasque gratias cum meritorum recompensatione fratri et reliquo exercitui, quorum auxilio tanti culmen honoris attigerat, referens, fratrem cum exercitu per urbes et castra totius provinciae, ut suo imperio subdantur, dirigit; ipse interim a labore se apud Rhegium recreans. Rogerius vero hujus artis non ignarus, sapienter exercitum ducens, brevi spatio temporis, nunc minis terrendo, nunc blandimentis mulcendo undecim famosissima castella lucratus est in tantum ut in tota Calabria nec unum castrum reluctari praesumeret, excepto solo Xillano , quod illi tenebant, qui a Rhegio exierant.CAPUT XXXVII. Qualiter Scyllacium captum fuit. [Col.1119D] Quod Rogerius obsidens, cum videret celeriter non posse capi, exercitum vero suum laboris taedio affici, castellum quoddam ante portam firmavit, militibus, qui Scillacium sollicitarent, et his quae militibus necessaria erant, muniens, exercitum ad expeditionem solvit. Porro illi qui a Rhegio Scillacium ingressi fuerant, cum viderent se nimium ab illis infestari quos Rogerius in novo castro posuerat, nec diu ferre posse, de nocte navem ingressi, Constantinopolim aufugiunt. Scillacenses autem Rogerio arcessito, pacem anno Domini 1060 facientes, castrum dedunt, sicque tota Calabria in conspectu Guiscardi ducis et Rogerii fratris sui sedata siluit.CAPUT XXXVIII. Qualiter Serlo Tancredi filius a Nortmannia in Britanniam pulsus sit. [Col.1120A] Sed ne aliquis existimet illos qui in Apuliam cum aliis fratribus non venerunt minoris valentiae a reliquis fratribus fuisse, et ideo in Nortmannia remansisse, de Serlone pauca dicenda sunt. Hic denique cum in Nortmannia inter militiae laudabiliores appretiaretur, a quodam potente injuriam passus, dum vindicari studet, illum interficit. Unde iram Roberti comitis, filii Ricardi secundi, patris vero famosissimi regis Anglorum Guilielmi ferre non valens, in Britanniam declinavit; ubi aliquandiu commoratus, omnium gratiam strenuitate sua obtinuit, perque legatos pacem a comite Roberto expetens, [Col.1120B] nec obtinens, multis incursionibus Nortmanniam lacessivit.CAPUT XXXIX. De militia ejusdem Serlonis. Et cum quodam tempore idem comes Robertus in confini Franciae et Nortmanniae castrum, quod Taulerias dicitur, obsedisset, miles quidam Francigena a castro diatim exiens, et singulare certamen ab exercitu Nortmannorum expetens, multos prosternebat. Comes vero, damnum suorum timens, omnibus interdixerat ne aliquis illi obviaret; sic suis excusationem tribuens, ut, cum quod periculosum erat refugerent, non hoc jam timori, sed principis interdictioni ascriberent. Quod cum Serloni [Col.1120C] in Britannia, ubi tunc temporis morabatur, relatum fuisset, ignominiam populi sui non ferens, duobus tantum armigeris comitatus Taulerias venit, summo diluculo ante portam singulare certamen offerens, de equo hasta innixus exspectat. Porro ille qui alios dejicere solitus erat, indignatus, cum maximo furore splendidus in armis ferventi equo advolat, quis sit requirit; ut a loco recedat vitam tuendo hortatur. Illo nomen revelante, sed a loco recedere nolente, dum fortiter congreditur, aliorum prostrator forti hastili prosternitur. Serlo, pluribus utriusque partis aspicientibus, non tamen quis esset scientibus, victor ad gloriam Nortmannorum efficitur. Sicque caput abscissum lanceae supponens, per medium suae gentis castrorum, nulli [Col.1120D] verbum faciens, in Britanniam redire accelerat. Comes ergo, legatum mittens, quisnam sit perscrutari jubet, et ut ad se veniat praecipit. Sed cum renuntiatum fuisset hunc Serlonem filium Tancredi esse, et a Britannia causa imperii a populo suo propellendi venisse, se autem iram principis, quia infensus erat, declinare, et patria, quamvis penuriosum, libenter, donec principis ira sedetur, dum ipse jusserit, exsulare. Comes, pietate motus et tanto viro ulterius carere nolens, ad se jubet accersiri. Venienti occurrit, gratiam suam indulget, osculo secure reddit, quae habita amiserat restituit, uxori, cui plures possessiones competebant, auget, inter sib familiariores retinet.CAPUT XL. De Tancredo et apro. [Col.1121A] De Tancredo vero tantorum filiorum patre aliquid memoria dignum dicere nec absurdum est. Tempore quippe juventutis suae militaribus exercitiis deditus, et diversarum regionum et principum curias perlustrans, multa strenuae laudis avidus agendo, cum ipsa laude et plurima lucratus est. Cum autem esset in familia comitis Nortmannorum Ricardi secundi, qui quartus a Rhollo duce fuit, quadam die idem princeps venatum pergens, tali enim exercitio, ut mos est divitibus, non minimum delectabatur, aprum mirae enormitatis, quem singulare dicunt, movit. Erat autem sibi mos, sicut et pluribus aliis potentibus est, ut venationem, quam ipse moveret, [Col.1121B] nullus praeter ipsum occidere praesumeret. Porro, canibus aprum velocius insequentibus, cum comes prae opaca densitate, spinosis saltibus tardius insequeretur, canibus infestioribus aper timens a fine lacerari, rupe quadam inventa, ipsa pro muro a cauda utitur, et dentosum caput ad se tuendum canibus offert. Sicque, canibus venatoris auxilio destitutis, cum jam aper de ipsis spumante dente multas strages faceret, casu Taucredus supervenit, visaque strage molossorum, quamvis morem principis non ignoraret, tamen succurrendum canibus accelerat. Aper vero ipso viso, canibus spretis firmo [Col.1122A] impetu super eum irruit. Sed Tancredus cum esset fortis viribus, audaci ense illum suscipiens, non quidem illum ictu feriendo, sed acuto mucrone per durissimam frontem usque ad praecordia impingendo, capulum fronti adjunxit; nihil ex longissimo ense praeter capulum extra corpus apri remanente. Sicque dejecto ensem in fronte linquens, ipse, ne a comite hoc fecisse deprehenderetur, longius avulsus est. Comes vero veniens aprum mortuum miratus, utrum vulnus aliquod habeat socios lustrare jubet, deprehensoque ense adhuc in fronte defixo, impulsum miratur, cujus ensis sit requirit, ne se hujus facti actor celet ita condonatur. At cum a Tancredo factum deprehensum fuisset, a comite et caeteris omnibus plurima laude extollitur, et cum [Col.1122B] antea in pretio fuerit, majori deinceps habitus est; et dudum postea in curia comitis decem milites sub se habens servivit. Nunc vero quia non quidem omnia, quae memoranda forent, sed pauca, quae fama didicimus ab ipsis fratribus in Apulia, vel certe Calabria facta, quamvis rustico stylo exaravimus, ad ea, quae apud incredulam Siciliam gesta sunt, qualiterve , diu rebellis subjugata sit, intentionem vertamus, ita tamen ut, cum opportunitas expetierit, illa quae postea in Apulia , vel Roma, sive Graecia facta sunt, suo in loco oblivione non praetereantur .[Col.1121] Explicit liber primus.INCIPIT LIBER SECUNDUS. [Col.1121] [Col.1121C] Si quaeritur quod Calabria, vel Apulia jam ex parte, non autem ex toto, quantum ad ea quae in eis facta sunt, descriptis, apud Siciliam describentes transeamus , iterum quasi digressionem facientes describenda suum locum, quantum ad tempus quo facta sunt , exigit rationis series recto tramite textatur , ut quae priora facta sunt praecedant , quae vero posteriora subsequendo scribantur. Comes enim Rogerius, cum primum Siciliam debellaturus egressus est, quae apud Calabriam habebat non deseruit; sed cum opportunitas exigebat, exercitu in Siciliam interim dimisso, ipse ad sua negotia disponenda redibat, multoties etiam duci fratri auxilium laturus, vel certe in majoribus, et dubiis rebus consilium daturus ut strenuus miles [Col.1121D] et vir magni consilii, in Apuliam usque transibat.CAPUT PRIMUM. Comes Rogerius primum Siciliam intrat. Elegantissimus igitur juvenis comes Calabriae, cum apud Rhegium cum fratre duce tota Calabria debellata, moraretur, Siciliam incredulam audiens et brevissimo mari interposito ex proximo intuens, [Col.1122C] ut semper dominationis avidus erat, ambitione adipiscendi eam captus est, duo sibi proficua deputans, animae scilicet et corporis, si terram idolis deditam ad cultum divinum revocaret, et fructus vel redditus terrae, quos gens Deo ingrata sibi usurpaverat, ipse in Dei servitio dispensaturus temporaliter possideret. Haec secum animo revolvens, eorum ad quae animum intendebat non tardus exsecutor, cum sexaginta tantum militibus, periculosissimo, quamvis brevi pelago inter Scyllam et Charybdim navaliter sese committens, Siciliam explorat; et gentis suae militiam tentatum transmeando vadit. Est portui, quo applicuerunt, populosa civitas proxima; quae a messe vocabulum trahens, eo quod totius regionis messes, quantum Romanis in tributum [Col.1122D] antiquitus persolvebatur, illuc congregari solebat, Messana vocata est. Hujus urbis cives, quorum plurima multitudo erat, hostes suos fines pervasisse cognoscentes, plurimum indignati, maxime quod paucos numero videbant, urbis portas maximo impetu prosilientes, ipsos occupatum vadunt. Porro comes, ut semper astutissimus et militia callens, [Col.1123A] primo timore simulato, cum eos longius ab urbe seduxisset, impetu facto, acerrime super eos irruens, in fugam vertit. Sicque extremos quosque caedendo, usque in portam civitatis, longo reditu fugientibus visus odibilis comminator, reduxit. Spoliis itaque et equis illorum quos dejecerat acceptis, naves suas ingressus, Rhegium remeat ad ducem fratrem suum.CAPUT II. Dux Robertus Rhegium et totam Calabriam procurandam delegat; ipse in Apuliam vadit. Dux deinde Robertus cum comite Rogerio fratre suo in Apuliam hiematurus, regressus est; ubi quia jam aliquantulum temporis transierat, ex quo abinde recesserat, res suas quasi ab acumine obtusas [Col.1123B] et minus ordinatas inveniens, tota hieme consilio prudentiae suae refortiens , ad integrum reparavit; Apuliensesque principes de noviter adepto, ducatu sibi congaudentes pluribus donans, de expeditione versus Siciliam in proxima futura aestate facienda permonuit.CAPUT III. Becumen Almiraldus Siciliae a suis expulsus ad Rhegium comitem convenit. Rogerius vero comes, duce relicto in Apulia, Rhegium in prima septimana ante Quadragesimam remeavit: ad quem Becumen Admiraldus Siciliae a Belcamedo quodam principe praelio fugatus, eo quod maritum sororis suae, honestum suae gentis juvenem, vocabulo Benneclerum occiderat, [Col.1123C] apud Rhegium profugus venit, comitem versus, impugnationem Siciliae multis exhortationibus incitans.CAPUT IV. Consilio Becuminis comes Rogerius iterum in Siciliam vadit. De cujus adventu comes non minimum gavisus eum honorifice suscepit, ejusque consilio, necdum hieme transacta, hebdomada videlicet proxima ante Quadragesimam, cum centum sexaginta militibus ipsum Becumen secum ducens Pharumque ad Clibana tegularum transiens, Siciliam invadit. Dumque, Becumene qui ad se transfugerat ductore, versus Melacium iturus de nocte, haud longe a civitate Messana transiret, obvium habuit quemdam [Col.1123D] Sarracenum, militia inter suos nominatissimum, fratrem scilicet Bennecleri , pro cujus occasione Becumen a Sicilia ejectus fuerat. Hic nempe cum in praecedenti vespere persensisset comitem armata manu Siciliam intrasse, militia sua, plus necessario praesumens, a Messana progressus nocturnus hostis ut sibi aliquod militare nomen, in damno hostium acquireret, tentatum ibat. Comes [Col.1124A] vero Rogerius inermis excepto clypeo solo, et ense quo accinctus erat, armiger namque cum armis subsequebatur, socios praecedebat oculos intentissime circumquaque ducens. Dumque illum adventantem sub pallore lunae deprehendisset, perlongum ducens ab armigero arma recipere, ne forte, si etiam ille sub umbra viseret, aufugeret, impetu facto solo ense super eum irruens, unoque ictu medium corripiens, secavit; de corpore duabus partibus factis, equumque et spolia cuidam suorum dedit. Inde Melacium, et Rametam usque pertransiens, plurimum praedae accepto, ad tres batus , juxta Pharum, qui Praroli dicitur , hospitaturus rediit in crastinum ad ultimas aquas usque prodiens, praeda, quam acceperat, Rhegium [Col.1124B] deferenda navibus .CAPUT V. Comes Rogerius cum Messanensibus praeliatur. Porro Messanenses putantes jam, quibusdam naves ingressis, se illos, quasi semipartitos, posse facilius occupare, equitatu et peditatu omnes urbe egressi, invadere vadunt. Verum quia ventus contrarius erat, nullus armatorum naves intraverat; comes vero cognoscens eos versum se adventare, Serlonem nepotem suum, videlicet Serlonis fratris sui filium, cujus superius in fine primi libri mentionem fecimus, ne si fugere, sicut et fecerunt, vellent, liberius possent, sic praemissum, ipse velocius subsecutus, dum fugere nituntur, ita intercepit ut [Col.1124C] vix ex tanta multitudine evaserit.CAPUT VI. Mare turbatum sedari comes Rogerius voto obtinuit. Messanensibus suorum vulnera flentibus, comes penes civitatem transiens, in insula S. Hiacynthi, haud longe ab urbe, hospitatum vadit, summoque diluculo Messanam, quasi viribus exhaustam, oppugnare vadit. Sed Messanensibus, quamvis paucis, qui adhuc supererant, cum ipsis mulieribus armatis, turres et propugnacula, seseque certatim, ut pro vita, defendentibus, comes, ne Sicilia tali facto excitata super eum irruat, ad tentoria sua rediens, de transitu versus Rhegium tractare coepit. Mare vero turbatum cum periculosum transitum [Col.1124D] ostentaret, comes sapienti usus consilio, totam praedam, quam ceperat, S. Andronio ad ecclesiam suam reaedificandam juxta Rhegium dandam proposuerat. Destructa quippe erat noviter. Sicque meritis ejusdem sancti, ut credimus, aura prospere flante mare sedatum, sese transmeabile praebens, impune transire permisit.CAPUT VII. Quod praeda super paganos accepta Deo in sacrificium ingrata non sit. [Col.1125A] Ne videatur hoc factum, quod praedam Deo obtulerunt, contrarium canonicis sanctionibus, propter illud quod dicitur: Qui immolat victimam ex rapina, vel ex substantia pauperis, quasi qui victimat filium in conspectu patris (Eccli. XXXIV); cum hoc potissimum accipiendum sit dictum de substantia pauperis Christi, de quibus et alibi dictum est: Beati pauperes spiritu, quoniam ipsorum est regnum coelorum (Matth. V) , non esse scimus, qui Deum nec ore, nec corpore confitetur. Sed quod aufertur Deo offerre haud absurdum videtur , nam acceptis ingrati utuntur a quibus ipse largitor non cognoscitur [Col.1125B] .CAPUT VIII. Panormitani, ut nostris transire volentibus prohibeant, in Pharum navigio veniunt. Comes igitur Rogerius toto mense Martio et Aprili per Calabriam utilitates prudenter ordinans navibus et reliquis necessariis commeatibus expeditionem iterum versus Siciliam certatim parat. Majo itaque intrante dux ab Apulia cum maximo equitatu Rhegium veniens, etiam navalem exercitum per mare venire fecit. Belcamuer vero Almiraldus Siciliae, audiens expeditionem versus Siciliam apparari, naves quas Cattos appellant, quae hostium transitum impediant, a Panormo in Pharum mittens, per aliquot dies hostes transire impediunt. Nam quamvis [Col.1125C] noster navalis exercitus plurimus esset, eorum tamen amplior et fortioribus navibus erat. Nostri denique tantummodo abundantior Germandos et Galeas: Sicilienses vero Cattos, et Golafros et Dormundos, sed et diversae fabricae naves habebant.CAPUT IX. Nostri transitum sibi turbari videntes adjutorem implorant. Dux, ita sibi transitum turbari videns, cum fratre comite et sapientibus accepto consilio, divinum invitat auxilium, exercitui ut sacerdotibus confiteantur et poenitentia accepta omnes communicent indicit. Ipse cum fratre, si terra divino auxilio illis tribuatur, sese deinceps Deo devotiores futuros voto promittunt, [Col.1125D] certa fide in mente retinentes quod scriptum est: In omnibus negotiis tuis Deum adjutorem tibi assume, et habebis prosperos effectus; et, quia non est consilium contra Dominum; et, quod nulla proficiendi difficultas est, ubi Spiritus sanctus cooperator adest, in omnibus, quae facere disponebant, Deum ordinatorem, fortiorem gubernatorem lacrymabili compunctione cordis implorant.CAPUT X. Comes, nescientibus hostibus, de nocte transiens Messanam capit. [Col.1126A] Comes itaque Rogerius, videns hostes ex altera ripa contra suum exercitum adjacere et nusquam promoveri, ad callida argumenta, ut solitus erat, ac si legisset, quid refert armis contingat palma, dolisve? convertitur, consiliumque duci dedit, ut ibidem cum exercitu remanens sese hostibus ostentaret, ipse interim cum centum et quinquaginta militibus Rhegium usque progrediens, navibusque sibi abinde sub nocturna umbra contraductis, mare nescientibus hostibus transiens, Siciliam invaderet. Duce vero, timore amittendi fratrem, hoc negante, et dicente se nil per fratris mortem lucrari velle, sed potius [Col.1126B] fratris vitam omni lucro praeponere, Rhegium praemissis navibus ipse comes cum trecentis militibus subsecutus, ut semper militia praesumptuosus, et magnarum rerum attentator, mare incautus hostibus impune transiens, ad locum qui communiter Monasterium dicitur applicuit, navesque remittens, ne forte aliquis suorum ad illas refugeret, Messanam oppugnatum vadit. Quam inermem inveniens, nam jamdudum defensores ejus peremerat, urbe capta turres et propugnacula ejus diruit; quos invenerunt interfectis, quibusdam vero ad Panormitanas naves transfugientibus, anno ab Incarnatione Domini millesimo sexagesimo.CAPUT XI. Sarracenus quidam sororem fugientem deficientem interfecit. [Col.1126C] Inter quos et quidam juvenis de nobilioribus Messanae urbis civibus, sororem habens pulcherrimam, dum fugiens secum adducere nititur, puella, ut tenuis virguncula, et debilis naturae, laboris expers, timore et insolito cursu deficere coepit. Frater ad fugam dulcissime verbis excitans, dum minime proficit, viribus exhaustam videns, ne inter Nortmannos remanens ab aliquo eorum corrumperetur gladio appetens interfecit. Et quamvis prae dulcedine languoris sororis lacrymis perfunderetur, unica enim erat, maluit sororis interemptor fieri et mortuam flere quam soror legis suae praevaricatrix fieret, et ab aliquo lege sua non contento stupra retur.CAPUT XII. Panormitani se elusos cognoscentes recedunt. Dux liber transit. [Col.1126D] Porro Panormitani, urbe capta, se delusos ab hostibus cognoscentes, timentes ne forte tum mare turbatum, si illic diutius morarentur, eos ad terram cogeret, et ab hostibus opprimerentur, confusi, vela, unde venerant, direxerunt. Ipsius vero urbis captae claves comes Rogerius ad ducem transmisit; mandans [Col.1127A] ei, quatenus secure navigando acceleret ad se. Sicque mari hostibus purgato, patenti absque periculo transitu, dux cum omni exercitu placito cursu transmeans, Messanam venit, fratremque sanum inveniens, non minimum congavisi sunt.CAPUT XIII. Dux et comes, pro libito suo Messanam ordinantes, Rametam obsessum vadunt. Rebus itaque suis per octo dies sapienter dispositis et urbe pro velle suo firmata custodibus diversis, equestri exercitu apud Messanam relicto, versus Rametam utrique fratres intendunt. Rametenses autem dudum cognito, in parva manu hostium eorumdem, maximam multitudinem Messanensium bellatorum occubuisse, ne quid simile sibi accidat, [Col.1127B] advenientibus hostibus, obviam territi legatos qui pacem postulent mittunt, urbemque et seipsos ditioni dantes, libris superstitionis legis suae coram positis, juramento fidelitatis firmant.CAPUT XIV. Christiani de Valle Deminae comiti et duci munera offerunt. Inde de prospero eventu cum maxima laetitia recedentes, et debilitate gentis cognita, audaciores sub Scabatripoli hospitium sumunt. Inde in crastinum ad Fraxinos perveniunt, ab Fraxinis ad Maniaci pratum. Hic Christiani in valle Demina manentes, sub Sarracenis tributarii erant. De Christianorum adventu gavisi illis occurrerunt, multaque enxenia et donaria obtulerunt, hoc excusationis contra Sarracenos [Col.1127C] assumentes, non quod causa amoris, sed, ut seipsos et quae sua erant tuerentur, hoc facerent. Fidelitatem vero suam illis inviolabilem se servaturos; fratres vero utique eos cum maxima dulcedine suscipientes, multa beneficia se illis collaturos, si terra a Deo sibi concedatur, promittunt. Sic in pace dimissis, ipsi Centurbium usque pertendunt.CAPUT XV. Dux et comes Centurbiam oppugnant. Sed Centurbienses, quamvis strenuitatem eorum non ignorarent, mori non abhorrentes, cum nullo modo servire volunt, in defensione urbis et sua propugnacula armant. Nostri vero fortiter oppugnantes civitatem, cum viderent suos a fundibulariis et [Col.1127D] sagittariis vexari et sine detrimento suorum versus urbem nil se posse proficere, ab oppugnatione desistunt, maxime cum in proximo sibi a Sarracenis bellum imminere audiebant, contra quos suos, ne vexarentur vel numero diminuerentur, reservabant.CAPUT XVI. Nostri a planitie Paternionis super fluvium Guedetam castrametati sunt. Sic Centurbio relicto, in planitie Paternionis castrametati, tentoria figunt. Visaque planitie spatiosa, aptum locum ad praeliandum judicantes, per octo dies illuc morati sunt, volentes, ut a Sarracenis [Col.1128A] inibi sibi praelium dispositum offerretur. Sed cum a speculatoribus Becuminis Sarraceni, qui apud Rhegium ad comitem transfugerat et illos fidus comes et ductor comitabatur, didicissent bellum necdum in promptu haberi, interius progredientes, apud S. Felicem juxta cryptas subterraneas hospitati sunt, quas oppugnantes maxima ex parte coeperunt, pluribus ex inhabitantibus interemptis. Inde progressi ad molendina, ante castrum Joannis in ripa fluminis, quod lingua eorum Guededa dicitur, quod Latine resolutum fluminis paludis interpretatur, castrametati sunt.CAPUT XVII. A nostris cum Sarracenis praelium efficitur. Bechamet igitur, numerosa Africanorum multitudine [Col.1128B] et Siciliensium coadunata, bellum quod diu disposuerat hostibus offert, anno ab Incarnatione Domini millesimo sexagesimo primo. Porro dux exercitum semipartiens, erant enim tantummodo septingenti, et ex ipsis duas acies ordinans, unam fratri, ut priori, sicuti sibi moris erat, ut hostem feriat delegat; ipse cum altera suos alacriter verbis exhortando subsequi non tardat. Similiter Bechamet, cum quindecim millia armatorum haberet, tres acies instituit, cum quibus primo quidem audacissime hostibus occurrens, certamen iniit. Porro nostri in primo, ex more, congressu fortiter agendo plurimos sternentes, reliquos in fugam vertunt; quos caedendo, versus Castrum Joannis persequentes, usque ad decem millia occiderunt. [Col.1128C] Sicque victoriam adepti, spoliis quidam sunt ditati in tantum ut qui equum unum in praelio perdiderit, pro uno decem recipiens, consimili lucro, ad similem exercitum accedere non dubitaret. In crastino enim proprius castrum progredientes, ad lacum, qui est inter castrum Joannis, et Irancuum sola nocte hospitati, die sequenti in monte, qui Calataxibet dicitur, tentoria figunt. Sed quia mons strictior erat, et minus ad hospitandum exercitui sufficiens, ad planitiem Fontium transierunt. Comes vero Rogerius, quietis impatiens et laboris assiduus, trecentos juvenes secum ducens usque Grigentum praedatum et terram inspectum vadit, totam Provinciam incendio concremando [Col.1128D] devastans. Cum redit spoliis et praeda totum exercitum abundanter replevit. Per mensem itaque ibi perdurantes, totam Provinciam diversis incursionibus lacerantes afflixerunt; sed Castro Joannis minime praevaluerunt. In ipso anno dux Castrum Marci fecit.CAPUT XVIII. Propter vicinam hiemem expeditio solvitur, et Christiani Trainam dedunt. Hiemem itaque vicinam praevidentes expeditionem solvunt; Becuminem vero in sua fidelitate apud Catanam, sui enim juris, dimittentes, qui Siciliam interim lacessat; ipsi Messanam militibus qui [Col.1129A] eam custodiant et his quae militibus necessaria forent munientes, Pharo transmeato, dux quidem in Apuliam hiemandi gratia secessit, comes vero in Calabria remanet. Media vero hieme intra natale Domini, cum ducentis quinquaginta militibus iterum mare transiens, usque ad Grigentinam urbem totam patriam sollicitans praedatum vadit. Christiani vero provinciarum, sibi cum maxima laetitia occurrentes, in multis obsecuti sunt. Inde Trainam adveniens, a Christianis civibus qui eam incolebant cum gaudio susceptus, urbem intrat; pro velleque suo ordinans, ibidem Natale Domini celebrant .CAPUT XIX. Comes Rogerius uxorem ducit. [Col.1129B] Sic legatus quidam a Calabria veniens nuntiavit abbatem Robertum S. Euphemiae a Nortmannia a Delicia , sorore sua, nepte Nortmannorum comitum ad nita mandare sibi ut acceleret versus nuptias celebrandas. Quod comes audiens multum exhilaratus erat. Denique ex multo tempore eam cupiens, speciosa quippe et praeclari generis erat, quanto celerius potuit, versus Calabriam repedans, diu cupitam puellam visum ire accelerat, veniensque in vallem Salinarum , apud S. Martinum puellam legitime desponsatam Melitum cum maximo musicorum concentu deducens, illuc solemnes nuptias celebravit.CAPUT XX. Comes ergo nuptiis celebratis in Siciliam vadit. [Col.1129C] Quibus consummatis, aliquandiu cum uxore commoratus, quo animum intenderat oblivisci minime potuit; sed exercitu apparato Rogerium armigerum secum ex parte ducens, juvencula in Calabria dimissa, iterum Siciliam invadit, nullis persuasionibus lacrymantis uxoris detentus. A Catana itaque Becumine Sarraceno per legatum arcessito, secum ducens Petrelegium obsessum vadit. Porro cives ex parte Christiani et ex parte Sarraceni, consilio invicem habito, pacem cum comite facientes, castrum seseque ditioni suae dederunt. Comes vero, castrum pro libito suo firmans, militibus et stipendiariis muniens, Trainam venit, quam similiter muniens Becuminem, ut Siciliam, lacessitum et ad suam utilitatem [Col.1129D] applicatum vadat, exhortatus; in Calabria se desideranti et de salute ipsius sollicitae uxori sese repraesentans, de adventu suo non minimum laetificavit.CAPUT XXI. Comes a duce irato animo recedit. Castrum itaque nullum in sua, a fratris potestate excepto solo Melito, habens, a fratre, ut quod sibi promiserat, quando ab Scalea ab ipso invitatus ad invicem reconciliati sunt, medietatem videlicet totius [Col.1130A] Calabriae impertiatur, maxime quia juvenculam uxorem exinde, ut pote puellam, tam praeclaris ortam natalibus, decenter dotare volebat, requirit. Dux autem, quamvis pecunia largus, in distributione quidem terrarum aliquantulum parcior erat, fratremque per ambages differendo protrahebat. Porro comes fratris calliditatem animum advertens, ne diutius fallaciis passi sustinens, per meliores totius Apuliae ad rationem ponit, quod sibi promissum fuerat expetens: atque nec ita proficit, foedereque inter se rupto, irato animo a fratre recedit, Melitumque veniens castrum viriliter firmavit: optimosque milites undecunque sibi, in fratris damnum ducens . Sed quamvis erga se fratrem suum agere patulum [Col.1130B] esset, legalitatem tamen suam servans, per quadraginta dies a fratris injuria abstinuit, ne si forte infra hunc terminum erga se respiceret, ipse, qui de injuria conquerebatur, potius injurius haberi vindicaretur , malens hujus dissensionis injuriosam culpam in fratrem potius quam in se retorqueri.CAPUT XXII. Becumen in Sicilia occiditur. Becumen vero per Siciliam vadens, sicuti a comite rogatus, quosque poterat ad fidelitatem nostrae gentis applicat; quibus vero minus persuadere poterat, ipsos impugnationibus vexare non desistebat. At cum versus castrum Antulium , quod [Col.1130C] quondam suum fuerat, debellandum properaret, Nichel quidam potentior, castri quondam ejusdem Becuminis miles, in dolo verba pacifica mandans, ut cum paucis a suis semotus, Antuliensibus quasi reconciliari volentibus. loco determinato locutum veniat mandat ille vero, quia jam plurima beneficia illis jam dudum, cum secum bene erant, contulerat, minus fraudem suspicatus quo et qualiter sibi mandabatur, venire non distulit. Antulienses itaque, consilium venenoso corde duce Nichele conceptum reperientes, equum ejus primitus spiculo transfigunt, ne sessor, ut sibi primo vulnus datum foret, fraude intercepta, equo sano liberius cum vulnere aufugeret. Sicque equo dejecto ipsum etiam in terra confodientes, cum sanguine ultimum [Col.1130D] vitae flatum exhalare fecerunt. Quod audientes Nortmanni, qui apud Trainam et Petrelajam ad castra a comite deputati erant, maxime turbati, ejus enim nomine praesidia quam maxime tuebantur, castris relictis, Messanam ad tuendum vadunt.CAPUT XXIII. Dux fratrem comitem apud Miletum obsessum vadit. Dux vero fratrem a se recessisse iratus, exercitu [Col.1131A] congregato, eum apud Melitum obsessum vadit, anno incarnationis Domini 1062. Comes autem, quamvis tunc temporis typo febrium gravaretur, apud Geracium enim quibusdam negotiis se illuc vocantibus erat, ubi insolito aere corrupto ipse nihilominus infirmatus, quosdam suorum amiserat, tamen fratri, ut hosti venienti, in monte, qui S. Angeli dicitur, acerrime occurrit; multisque ex fraterna acie hastili robore, militari congressu dejectis, ne in ipso monte, vel certe in adjacenti, qui Mons-Viridis dicitur, castrum, sicut disposuerant, figant, impetu facto longius arcet. Urbe itaque obsessa, ex utraque parte ambitio laudis et juvenilis aetas plures ad militiam exercendam impellebat; unde cum plures militariter progrediuntur, [Col.1131B] juvenis quidam, Arnaldus nomine, ex parte comitis, gener quippe suus et frater juvenculae uxoris erat, vir militaribus exercitiis aptus, dum dejicere tentat, dejectus, quod dolor est dicere, occubuit. Unde permaximus dolor et planctus, non solum his quibus adjutor erat, verumtamen his qui a foris impugnabant, excrevit. Ac dum soror, cum multa lamentatione exsequias celebrans, funus, ut decebat, exsequitur, comes, qui non minus sorore dolebat, in vindictam exardescens juvenis, congressu in hostem facto multos militariter sternens interimit. Dux itaque, videns talibus congressionibus suos quotidie vexari et minus proficere, duo castella ante urbem firmavit, putans taedio et fame sic eos facilius posse affici. Comes vero, ipsa castella [Col.1131C] quotidie lacessens, cum ducem in uno esse sciebat, alterum oppugnabat; cum vero ad id succurrendum venire videbat, illo relicto per medium civitatis ad aliud transibat, sic assidue certamen localiter alternans.CAPUT XXIV. Comes Geracium traditione capit, et dux apud Giracium capitur. Nocte vero quadam Melitum cum centum militibus exiens Geracium venit, urbemque sibi ab incolis traditam ingressus, in suos usus aptavit. Quod dux audiens, maxima ira repletus, castella quae ante Melitum firmaverat militibus muniens, cum toto exercitu versus Geracium extra urbem tentoria [Col.1131D] fixit. Geracenses quidem sibi jamdudum fidelitatem juraverant; non tamen urbem, ut pro libito suo uteretur, reddiderunt, ne, si forte castellum in ipsa firmaret, pro velle suo omnes prorsus subjugatos haberet. Dux vero, quemdam de potentioribus urbis notum habens, nomine Basilium, ab ipso ad prandium invitatus, capucio capite cooperto, ne forte quis esset perciperetur, urbem ingressus, ad palatium illius solus comestum vadit. Quo ingresso, dum nil mali suspicans, necdum cibo parato, colloquiis Melitae uxoris illius qui se invitaverat uteretur, urbicenses per quemdam famulum domus, ducem infra urbem esse cognoscentes, traditionem suspicati, non minimum turbantur. Undique concurrentibus tota urbs tumultuatur, omnesque in arma ruentes, [Col.1132A] ad domum in qua erat, cum furenti impetu illum extrahere vadunt. Ille vero qui ducem invitaverat, impietatem concivium suorum cognoscens et viribus ad restituendum diffidens, dum versus ecclesiam profugus vitam tueri nititur, patrio ense confossus occubuit. Uxor quoque ejus cum tanta impietate a suis civibus attractata est ut stipite, ab ipso anno, usque ad praecordia transfixa inhonesta morte vitam terminare, cogeretur. Quo viso, si dux de vita desperavit, mirandum non est, praesertim cum videbat civem a civibus, amicum ab amicis, praelatos a subditis, absque recordatione alicujus praecedentis beneficii, cum tanto furore crudeli ense perimi. Stat inter furentium hostium minantia tela miles inermis, quondam [Col.1132B] multorum millium hostium debellator, leoninam ferocitatem, quae sibi quasi quodammodo innata erat, in agninam transferens mansuetudinem. At cum videret sapientiores quosque, ita qui exitum rei praenotabant, ad hoc inniti ut inordinatum furorem indoctioris vulgi et minus prospicientis quid damni quidve lucri, si occideretur, proveniret, animo aliquantulum resumpto, talibus eos verbis alloqui adorsus est: Nolite, inquit, nolite superabundantiori laetitia fallaciter extolli, ne rotalis fortuna vobis ad praesens arridens, mihi autem adversa, arrisione sua vobis indicium praenotet in futurum habendae adversitatis, cum nulla potestas absque divina dispositione nemini attribuatur. Quo judicio in me potestatem habeatis apud vos ipsos reputando [Col.1132C] conferte. Nec enim vestris viribus praesens esse perductus sum; sed neque ego, ut vobis aliquid mali machinaretur ingressus sum. Vos quidem mihi fidelitatem fecistis; ego vero quod pactum vobis promisi in nullo me violasse cognosco. Sed forte istud vobis ad utilitatem vestram aut experientiam contigit ut vestra fidelitas, cujus stabilitatis sit a nobis cognita, vos nobis gratiosiores et praemio digniores praesentet. Tot millibus hominum uni soli casualiter, non autem militariter circumveniendo, intercepto foedere, mentito, et absque dissensione vitam auferre nulla laus est. Sed neque, ut reor, quantum de me vobis aliquid proficuum. Mors enim mea jugum gentis meae non aufert, sed [Col.1132D] in vindictam meam vobis infestiores exardescent. Sunt denique mihi fidelissimi milites, sunt fratres, sunt consanguinei, quibus, si perjurando vos manus vestras meo sanguine pollueritis, nulla ratio reconciliare poterit; sed et ubicunque terrarum hoc a vobis factum personuerit, opprobrium sempiternum, propter perjuria, cum omni successione generis vestri incurretis, praesertim si sine discussione aliquod praejudicium perpessus fuero a vobis. Talibus verbis, faventibus sibi sapientioribus urbis, ignobile vulgus, tumultu sedato, ducem in captione, donec quid de ipso faciendum sit consilium capiant, ponunt.CAPUT XXV. A militibus ducis comes, ut fratri succurrat, invitatur. [Col.1133A] Exercitus itaque ducis, qui extra portam tentoria fixerat, audito ducem tali infortunio in captionem detrusum, undique turbati, dum quid faciendum sit dubitantes inter se disputant, tandem meliori consilio accepto, per legatos comiti rei eventum intimare accelerant. Sciebant quippe legalitatem animi ejus, et quamvis contentionem suam, expetendo versus fratrem aliquam controversiam, ostenderet, tamen in consideratione consanguinitatis, fratrem suum , ut fratrem diligere, et fraternam vitam in tanto discrimine positam ereptum ire omni sibi illata injuria oblita, [Col.1133B] quovis lucro praeponere, invitabit fratrem, ut fratri in angustias posito, auxilium ferendo subveniat, de controversia, quae inter ipsos erat, duce erepto, jus teneatur, sese auxilium illaturos promittunt.CAPUT XXVI. Comes Giracium obsidens ducem a captione liberat. Comes itaque, sinistro rumore de fratris infortunio turbatus, fraterni sanguinis affectu totus lacrymis perfusus, suos supplex exorat ut fratrem ereptum secum accelerent. Sicque arma corripiens Geracium citissimus advolat, urbicenses, ut sibi extra muros, foedere interposito, securi locutum veniant, invitat, quos et ita alloquitur: Eia, inquit [Col.1133C] , amici et fideles mei, inimicari , et germanum me obsessum venientem cognovistis captum, et mea fidelitate tenetis, gratissimum habeo. Et quia versus me in tantum vestra fidelitas progressa est, vestro consilio, non autem vestris vel manibus, vel armis de ipso ulcisci volo. In tantum enim me ad iram provocavit ut nullo modo mihi sufficiat si alterius armis quam meis intereat; quod ne vestra fidelitas, quasi mihi gratum obsequium se praestare credens faciat, omnimode sibi interdictum sciat. Accelerate igitur inimicum meum mihi reddendo. Sufficiet ut de suppliciis ejus primo sciatis. Vestro consilio satiatus, faciam cum tormentis vitam finire. Nulla in reddendo dilatio sit; nam nulla utilitas me avellet ab obsessione hujus urbis, donec [Col.1133D] ulciscar mihi ab ipso illatis injuriis. Ecce omnis exercitus suus, injurias ejus ultra non ferens, ipso spreto, in meam fidelitatem transiens me ducem elegerunt. Ecce, vel modicum terrae sub ipso habere indignus judicabar; eo perempto, omnia quae juris sui hactenus fuerunt, fortuna favente, suscipiam. Non sum quem per ambages protrahere possitis; si diutius differre tentatis, ecce ad praesens vineta et [Col.1134A] oliveta vestra exstirpabuntur. Urbe vestra a nobis obsessa, machinamentis apparatis, nulla contra nos praesidia tuebuntur. Vos si inviti capiamini, poenae quae hosti repromittuntur et vobis in ipso repromittentur. Hac oratione habita Geracenses territi, licentia accepta, in urbem concivibus suis relaturi et consilium pariter accepturi vadunt. Sicque consilio accepto, dubii utrum ne ea quae a comite audierunt ex industria, ut fratrem eripiat, aut certe ex vero odio dicerentur, juramentum a duce expetunt, ne, si ab ipsis dimissus, fraternas minas evadat, dum sibi vita comes fuerit, castellum aliquod infra civitatem suam firmare faciat. Quo sacramento minus discernentes calliditatem ducis decepti sunt; nam quod dux se non structurum [Col.1134B] juravit, comes non jurans, non multo post illis dolentibus perfecit. Sacramento itaque accepto, ducem extra urbem adducentes, multis Nortmannorum prae gaudio flentibus reddunt; sese deinceps fideles utrique futuros multis assertionibus promittunt.CAPUT XXVII. Castrum quod dux apud Melitum firmaverat militibus comitis fractum. Ducissa Tropeam aufugit. Dux igitur et comes sese mutuo conspicientes, ut quondam Joseph Benjamin inviso, prae dulcedine in aspero , in prosperum cedentis fortunae, in lacrymas prorumpentes, mutuis amplexibus fruuntur. Dux comiti quae promiserat se amodo non retenturum promittit. Comes, ducem usque S. Martinum [Col.1134C] prosecutus, inde Melitum vadit. Milites vero comitis, qui apud Melitum erant, audito ducem in captione detineri, castella ejus, quae ante Melitum firmaverat, oppugnantes capiunt; milites quos invenerant in captione retinentes, suis militibus castellum, quod apud S. Angelum firmaverat, muniunt; aliud vero, quod forte videbatur, diruunt. Uxor vero viduationem suspicata Tropeam aufugit.CAPUT XXVIII. Dux comiti Calabriam partit. Dux itaque hoc audiens, maleficii quam beneficii memor, maxima indignatione permotus, conventionem quam fratri promiserat exsequi denegat, donec sibi et castellum S. Angeli et milites qui in [Col.1134D] captione tenebantur restituantur, et de illata injuria jus teneatur. Porro comes, fratri duci omnem occasionem ejus velle exsequendo auferre volens, milites reddit, castellum et quae in ipso retenta sunt restituit. Sed cum nec sic animum fratris ut sibi jus teneat molliri videt, traditione inhabitantium, castrum Messianum ingressus, duci inimicitias mandat. Dux itaque videns castra, quae ante Melitum [Col.1135A] in ipsa provincia habebat, sibi ablata , sciens totam Calabriam per illud facile posse turbari, in valle Gratensi, fratri sibi conventionem exsecuto Calabriam partivit; sicque in Apuliam vadit. Comes vero in Calabriam portionem suam recepturus redit. At cum videret suos propter seditionem quae inter se et fratrem hactenus fuerat, equis, vestibus et armis minus sufficientes per totam Calabriam, post quidem eis tributa expetitum vadit, veniensque Geracium, quia eos, quasi infideliores, caeteris exosiores habebat, ut plus ab ipsis extorqueat, castellum extra urbem, procul sese figit. Geracensibus vero juramentum sibi a duce factum objicientibus, comes respondit: Cum medietas Geracii mea sit, dux in sua parte juramenti sui ordinem, [Col.1135B] ne violetur, servare poterit; me vero, qui in mea parte quodlibet faciam, nec votum, nec promissio aliqua redarguit. Geracenses ergo, cognoscentes se callide a duce juramento delusos, insipientiae suae deputarunt. Pacto cum comite facto, a castello quod foedere coeperat pecunia potiusquam armis illum avertunt.CAPUT XXIX. Graeci apud Trainam comiti fraudem machinantur. Comes vero, suos abundanter armis et equis caeterisque quae necessaria erant remunerans, et terram quae sibi forte cesserat fidelibus suis prudenter ordinans, iterum Siciliam cum trecentis debellaturus aggreditur, uxorem juvenculam, quamvis [Col.1135C] audiebat renitentem, secum ducens. Veniens itaque apud Trainam, a Christianis Graecis, qui eum jam altera vice susceperant, iterum, etsi non cum tanta, ut prius, tamen alacritate suscipitur, urbemque, quamvis natura montis, in quo sita est, satis defensabilis foret, ad votum suum aptando fortiorem reddens, uxore ibi cum paucis dimissa, circumquaque vicina castra lacessitum vadit. Graeci vero, semper genus perfidissimum, hoc solo offensi quod milites comitis in domibus suis hospitabantur, de uxoribus et filiabus timentes, quadam die, cum comes apud Nicosinum oppugnandi gratia moraretur, videntes paucos cum comitissa remansisse, suspicati se in eodem facile praevalere, ut eos ab [Col.1135D] urbe expellendo, vel certe occidendo, jugum eorum a se excutiant, oppugnare coeperunt. Sed nostri, quamvis pauci, animo tamen et armis promptissimi, dolo cognito, in arma citius ruunt, dominam suam, seseque pro vita alacriter defendentes, accerrime resistunt, donec nox certamen diremit. Comes vero, quod acciderat per legatum cognoscens, citissimus advolat, Graecosque, qui jam urbe ad medietatem recisa inter se et Nortmannos quamdam munitionem ad se defendendum fecerant, minus ad praesens proficiens [Col.1136A] expugnabat. Sarraceni denique de vicinis castris quinque millia promptiores, audientes Graecos a nostris dissentire, non minimum gavisi, auxilium laturi se jam ad illos contulerant; quorum praesidio Graeci perplurimum tuebantur. Nam cum diu taliter impugnando, nunc autem se ipsos defendendo, jugi incursione detenti, dum per diversa loca praedando victum quaerere, ut soliti erant, impediuntur famis angustia et assidui certaminis et vigiliarum aestu, quae minime sibi pariter conveniunt, perplurimum deficiebant. In tantum enim quisque sibimet intentus erat ut etiam ipse comes vix aliquem haberet, qui sibi cibum, excepta uxore et armigeris, appararet. Nam cum infra urbem, ne extra praedatum iret, jugi defensione interim detinerentur, extra [Col.1136B] autem omnium oculi ad hoc intenderent ut si cum paucis latrocinari tentaret, deprehenderetur: quodvis horum agere imminens periculum dehortabatur. Unde et tanta penuria inter eos fuit ut neque rapere neque gratia largiente alter ab altero impetrare vel mutuo aliquid accipere possent, omnibus pene ab ipso comite usque ad ultimum clientem aequo pondere indigentibus. Vestium etiam tanta penuria illis erat ut inter comitem et comitissam, non nisi unam capam habentes, alternatim, prout unicuique major necessitas incumbebat, ea utebantur. Graeci vero et Sarraceni, quibus omnis patria favens pro libito patebat, plurima replebantur abundantia. Neque enim illis necesse erat victum quaerendo aliquorsum vagari; quippe quibus omnis Sicilia, quaeque necessaria [Col.1136C] erant, certatim deferens ultro suppeditabat. Nostri autem, quamvis tanta penuria affecti, famis et laboris vigiliarumque aestu inter se ipsos flebiliores anhelarent, viriles animo alter alteri flebilitatem suam, ne adinvicem dehortarentur, occultantes, quadam hilaritate, vultu et verbis simulare tentabant. Sed juvencula comitissa sitim quidem aqua exstinguebat; famem vero non nisi lacrymis et somno, aliquid unde non habens, refrenare sciebat. Certamen assiduum quod cibus non cibus suppeditabat, hostilis impugnatio abesse prohibebat. Sed interdum ne ab hostibus diffiterentur, si non nisi impugnati in arma ruerent, ipsa animis eorum innata ferocitas, sagaciter etiam volentibus viribus repraesentabat.CAPUT XXX. Comes a Sarracenis captus se ipsum ense liberat. [Col.1136D] Quadam itaque die certamine inito, comes equo insidens ut suis succurrat sese hostibus medium dedit. Hostes vero, eo cognito, versus eum fortiori impetu grassantes, equum ejus spiculis confodiunt, ipsum cum equo humi dejectum, manibus corripiunt, quasi taurum ad victimam reluctantem usque ad sibi tutiorem locum nituntur pertrahere puniendum. [Col.1137A] Porro comes in tanto discrimine positus, pristinarum rerum haud immemor , extrahere ensem, quo accinctus erat, expetens , et in modum falcis virens pratum resecantis, circumquaque impiger vibrando ducens, pluribus interemptis, sola dextra et Dei adjutorio liberatur, tanta strage de inimicis facta ut sicut in condensis saltibus jacerent a vento diruta ligna, sic circumquaque sibi adjacerent hostium ab ipso perempta cadavera. Hostes reliqui sese in suam munitionem recipiunt; ipse, equo amisso, sellam, ne quasi timidus accelerare videretur, asportans, versus suos pedes regreditur. Nostris igitur per quatuor menses in tam laborioso discrimine positis, hiems asperrima, quae ipso anno ipsis in partibus fuit, occasio liberationis, hostibus autem [Col.1137B] damnationis exstitit. Nam et a civitate Aetnae quae in eadem provincia haud procul exterminat, urbs certis temporibus ab aestuanti incendio sulphurei montis aestas acerrima, itaque certis temporibus inundatio tempestatis, procellarum, nivis et grandinis asperrima solet fieri. Quamobrem hostes, balnearum aestuationibus aestuari assueti, frigidiori aura flante, dum vini potationibus naturalem calorem intra se excitare nituntur, somno vinum, ut assolet, subsequente, tardiores ad excubias vigiliarum urbis esse coeperunt. Quod cum nostri cognovissent, coeperunt et ipsi ex industria tardiores apparere; et quamvis attentissime vigilarent, clamoribus tamen obmissis, ut illos dolose securiores redderent, fingebant se quasi non vigiles essent. Quadam ergo nocte [Col.1137C] cum comes, ut semper, nullo labore deficiens, excubias noctis cum suis armatis sub algenti bruma suis utilitatibus accuratissime intentis rebraret , hostes somno gravatos intra suas munitiones, et neminem eorum ex tanta multitudine vigilare deprehendisset, castra eorum silenter irrumpit: armataque manu incautos occupans, pluribus interfectis, munitionem accipit; plures capiuntur, ex adventitiis reliqui fugae refugium petunt. Porinus , qui caput traditionis exstiterat, cum sibi principaliter assentientibus laqueo suspensus, ad exemplum aliorum, vita privatur, plures diversis poenis afficiuntur. Spoliis itaque triumphali more acceptis, nostri hactenus egentes, tanta abundantia frumenti, vini et olei caeterorumque quae ad usum [Col.1137D] necessaria erant sunt repleti, ut merito a consimili argumento recordari possent illius quod apud Samariam insperato a Deo subito datae abundantiae ad verbum Elisei dicentis: Cras hora ista in porta Samariae modius similae uno statere erit (IV Reg. VII, 1), cum in praecedenti die nullo quamvis magno pretio posset inveniri.CAPUT XXXI. Comes in Calabriam vadit [Col.1138A] Ordinatis itaque rebus suis et urbe melius ad suum libitum firmata, ut suis equos quos amiserant restituat, versus Calabriam et Apuliam acquisitum vadit; uxore et militibus suis apud Trainam dimissis, quae, quamvis juvencula, tanta strenuitate coepit esse sollicita circa castrum tuendum ut diatim circuiens ubi meliorandum videbat, studeret ut fierent vigiliae; reliquos omnes, quos sibi dominus suus abiens dimiserat, blande alloquens, ut sollicite quae servanda erant providerent hortabatur, multa in reditu domini sui repromittens; sed et transactum periculum, ne segniter agendo quid simile incurrerent, ad memoriam reducit.CAPUT XXXII. Comes cum Arabicis Castri Joannis praeliatur. [Col.1138B] Comes vero a Calabria et Apulia, ut apes studiosissima, his quae militibus suis necessaria erant onustus rediens, omnes suos suo adventu laetificavit, equos et caetera quibus opus habebant illis impertiens. Aliquantis ergo diebus equis, quos adduxerat, a labore itineris recreatis, comperto quod Arabici et Africani, qui Arabia et Africa, quasi auxilium laturi Siciliensibus, causa lucrandi advenerant, apud Castrum Joannis usque ad quingentos morarentur, cupiens experiri cujus valentiae eorum militia esset, illuc versus aciem dirigit, praemittens Serlonem nepotem suum cum triginta militibus, qui se ante castrum [Col.1138C] ostendentes, extractos ad certamen excitarent; ipse cum caeteris in quodam loco in insidiis latens occultatur, ut dum suos ex industria simulato timore fugientes illi acrius persequerentur, ipse, insperato a loco insidiarum prorumpens, hostes, longius a castro subtractos, facilius occuparet. Quos Arabici, qui in castro erant, eminus adventare videntes, maximo impetu prorumpentes obvii sunt, fugientes persequuntur, accingentes diruunt in tantum ut ad locum insidiarum non nisi duo ex nostris illaesi pervenirent. Porro comes, suos quos praemiserat ex parte captos, ex parte dejectos videns, leonino impetu ab insidiis prorumpens hostibus occurrit, certamen iniit, fortiter utrinque congreditur; sed a longo et acri certamine tandem comes, [Col.1138D] Deo sibi propitio, paganis fugientibus victor efficitur Hostes extremos quosque caedendo plus milliario insequitur. Spoliis onustus, laetus apud Trainam revertitur. Urbs gaudio repletur. Volensque Siculos undique lacessere, Calabutor praedatum vadit, unde rediens versus Roccas Castri Joannis, si forte Arabicos a castro extrahere posset, attentans maximam praedam reduxit. Profundiores itaque partes Siciliae cognoscere volens, longius progressus, usque Buterum venit, ubi non minima praeda [Col.1139A] pecorum accepta, captivos plurimos secum reducens, apud Avator hospitium sumpsit. In crastinum autem, quia pro longitudine itineris et calore nimii aestus, sed et aquae penuria, plures equos amiserat, apud S. Felicem pernoctans, inde Trainam venit.CAPUT XXXIII. Bellum Cerami ubi S. Georgius apparuit. Africani ergo et Arabici, cum Siciliensibus plurimo exercitu congregati, ut bellum comiti inferant, advenire nuntiantur, anno Verbi Incarnati millesimo sexagesimo tertio; quibus comes cum suis alacriter occurrens in cacumen ejusdem montis super fluvium Cerami, ut eos plenius prospiceret, ascendit, vidensque eos trans flumen in supercilio alterius montis, [Col.1139B] diutius alternatim intuiti, nec his versus illos, nec illis versus hos transeuntibus, Sarraceni priores locum mutantes, ad sua castra, quibus hospitati erant, regrediuntur; comes vero apud Trainam revertitur. Sic triduo, flumine interposito, sese mutuo conspicientes, nec illi versus istos transire flumen praesumebant. In quarto vero die Sarraceni castra commoventes, ne ulterius, quasi ad tergum retrogradi viderentur, in monte quo se jam triduo ostentaverant, castrametati sunt. Nostri vero hostilem affinitatem diutius impugnatam ferre nolentes, cum magna devotione, presbyteris testibus, Deo confessi, poenitentia accepta, Dei miserationi sese commendantes, et de ejus auxilio confisi, bellum hostibus inferre vadunt. Sed media via nuntio accepto quod [Col.1139C] Ceramium ab hostibus impugnaretur, illuc comes aciem dirigit, Serlonemque nepotem ejus cum triginta militibus praetermittit, ut castrum intrans, defendendo donec ipse veniat, sustineat. Cum centum militibus, non enim amplius habebat, ipse subsequitur. Serlo vero castrum ingressus, adventum subsequentis avunculi minime sustinuit, sed per portas, ut leo furibundus, in hostes prorumpens, multas strages dando, cum triginta millia essent, exceptis peditibus, quorum infinita erat multitudo, quod mirum dictum est, ipse triginta sex milites habens omnes in fugam vertit. Hoc facto patenter cognoscere possumus Deum nostris fautorem fuisse. Nam humanae vires tam magnum quid tamque nostris [Col.1139D] temporibus inauditum nec praesumere quidem, nedum perficere potuissent. Si autem cum propheta admirantes requirimus quomodo persequebatur unus mille, nam hoc istis, ut quondam filiis Israel provenisse cognoscimus, profecto nobismetipsis, ex ejusdem prophetae verbis, absque mendacio respondere possumus: Quia Deus suus vindicat eos, et Dominus in profundo iniquitatum suarum clavi irae suae concluserat illos. Deus suus dico, non quod eum colendo cognoscebant, sed quia, quamvis indigni, Factori suo ingrati [Col.1140A] existendo, tamen ejus creatura erant. Deus suus, inquam, dico secundum illud quod ab Apostolo instruimur, ubi ait: Nam idem Deus omnium, dives in omnes qui invocant illum. Quod si aliquis hanc sententiam dialectizando commutabilem astruere tentaverit, dicens: Si dives est Deus in eos qui invocant illum, consequi oportet ut pauper sit in eos qui non invocant illum, respondendum est quia Deitas ipsa augmentum vel detrimentum non patitur, nec in natura sua recipit magis vel minus, sed semper in eodem statu permanens sui peraeque omnia potest. Si autem pauperem dicere concludimur, non tamen quantum ad ipsum, sed quantum ad illos qui se indignos exhibent quibus misericordiae suae divitias Deus impertiatur. Comes itaque nepotem [Col.1140B] subsecutus, cum centum militibus Ceramium veniens hostesque a nepote devictos cognoscens, dum subsequi, ut plenius devincat, deliberat, quibusdam ex timore dehortantibus et sufficere sibi victoriam a Deo per nepotem factam dicentibus, ne forte ultra insequendo progrediatur fortuna rotabilis et in deterius cedat, Ursellus de Baliol exploranti comiti interminatus est se nunquam vel ibi vel alias sibi auxilium laturum, nisi certamen cum hostibus ineat. Quod comes audiens dehortantibus quidem multa convicia iratus intulit, citiusque hostibus, versus castra eorum, illuc enim aufugerunt, bellum offerre vadit. Porro illi, viribus resumptis, duas acies ex sese facientes nostris audacter occurrere accelerant. Comes etiam similiter duos cuneos [Col.1140C] faciens ex suis, unum nepoti, et Ursello, et Arisgoto de Puteolis, ut praecedentes primo feriant, delegavit; ipse cum altero subsequens, bellatum, Deum sibi adjutorem invocans, vadit. Prima autem acies eorum Serlonem cum prima acie nostra declinando, montem super nostros praeripere volens, ultimae aciei nostrae, quam comes ducebat, occurrit. Comes ergo, et Ursellus de Baliol suos solito formidolosiores prae nimia multitudine hostium quam incurrebant videntes, talibus exhortationibus timorem ab ipsis excutere nitebantur: Arrigite animos vestros, o fortissimi Christianae militiae tirones. Omnes Christi titulo insigniti sumus, qui non deseret signaculum, nisi offensus. Deus noster, Deus deorum omnipotens [Col.1140D] est, et ab ipso omnis qui de Deo diffidens, confidit in homine, et ponit carnem brachium suum. Omnia regna mundi Dei nostri sunt, et quibus volet ipse impertietur . Gens ista Deo rebellis est, et vires, quae a Deo non reguntur, ocius exhauriuntur ; ipsi in virtute sua gloriantur, nos autem de Dei praesidio securi sumus. Nam neque honestum est dubitari quos certum est, Deo nos praecedente, ante faciem nostram non posse [Col.1141A] subsistere. Gedeon, quia de Dei auxilio non dubitavit, in paucis multa millia hostium stravit. Dum talia versus certamen properando perorantur, apparuit quidam eques splendidus in armis, equo albo insidens, album vexillum in summitate hastilis alligatum ferens, et desuper splendidam crucem, et quasi a nostra acie progrediens, ut nostros ad certamen promptiores redderet, fortissimo impetu hostes, ut densiores erant, irrumpens. Quo viso nostri hilariores effecti, Deum sanctumque Georgium ingeminando et prae gaudio tantae visionis compuncti lacrymas fundendo, ipsum praecedentem promptissime sunt secuti. Visum etiam a pluribus in summitate hastilis comitis vexillum dependens, crucem continens, a nullo, nisi divinitus, appositum. Comes ergo, aciei [Col.1141B] suae primos exhortatus, Arcadium de Palerna, suam aciem nostris exprobrando, promptissime antecedentem, et splendenti clamucio quo pro lorica utimur armatum, certamine inito fortissimo congressu, hastili robore dejectum, caeteris metum incutiens interfecit. Erat enim inter suos militia praeclarissimus, cui etiam neminem armis resistere posse putabant, et clamucium , quo indutus erat, nullis armis poterat violari, nisi ab imo in superius impingendo inter duo ferrea, quae per juncturas cum catenata sunt, ingenio potius quam vi vitiaretur . Dum itaque utrinque fortiter dimicatur, nostri numeri paucitate multitudini intermisti ita concludebantur ut vix aliquis nostrorum nisi armis sibi faciendo tumultum interrumpere posset. Videns [Col.1141C] autem nostros condensitatem circumdantium se hostium sternendo, ut a furenti vento solet condensitas nebularum disrumpi, et sicuti velocissimi accipitres imbecillem turbam avium disruptam sternere. Sed cum longo certamine grassati, diutius nostrorum infestationem ferre non praevalentes, fuga tueri potius quam armis nituntur, nostri audacter insequentes, extremos quosque cedendo perimunt. Sicque victores effecti, ad quindecim millia ex hostibus occubuerunt. Nostri itaque, triumphalibus spoliis onusti, usque ad hostium castra regredientes, in eorum tentoriis hospitantur, camelos et reliqua omnia, quae invenerunt, sibi vindicantes. In crastinum vero pedites ad viginti millia, qui fugientes scopulos et praerupta montis occupaverant, [Col.1141D] oppugnantes, plurima ex parte perimunt; reliquos vero debellatos vendentes pecuniam infinitam accipiunt. Sed cum aliquandiu commorati fetore putrentium cadaverum occisorum hostium gravarentur, fetorem abhorrentes Trainam reversi sunt. Comes Deo et S. Petro, cujus patrocinio tantam victoriam se adeptum recognoscebat, de collato sibi beneficio non ingratus existens, in testimonium victoriae suae per quemdam suorum, nomine Meledium, [Col.1142A] camelos quatuor, quos inter reliqua spolia, hoste triumphato, acceperat, Alexandro papae, qui tunc temporis vice beati Petri prudenter et catholice exsequebatur, apud Romam repraesentat. Apostolicus vero, plus de victoria a Deo de paganis concessa quam de sibi transmissis donariis gavisus, benedictione apostolica et potestate qua utebatur, absolutionem de offensis, si resipiscentes in futurum caveant, comiti et omnibus qui in lucranda de paganis Sicilia et lucratam in perpetuum ad fidem Christi retinendo auxiliarentur, mandat, vexillumque, a Romana sede, apostolica auctoritate consignatum, quo praemio, de beati Petri fisi praesidio, tutius in Saracenos debellaturi insurgerent.CAPUT XXXIV. Pisani comitem, ut Panormum obsessum vadat, invitant. [Col.1142B] Pisani ergo mercatores, qui saepius navali commercio Panormum lucratum venire soliti erant, quasdam injurias ab ipsis Panormitanis passi, vindicari cupientes, navali exercitu undique conflato, vela per mare ventis committentes, apud Siciliam in portu vallis Deminae applicuerunt, legatumque comiti Trainam, ubi tunc morabatur, mittentes, mandant ut equestri exercitu Panormi illis occurrat, se illi in urbe capienda auxilium laturos, vi talis praemii acceptam vindictam illatae sibi injuriae expetente. Comes vero, quibusdam negotiis se detinentibus, ad praesens ire distulit, mandans illis ut modicum [Col.1142C] temporis sustinerent, donec haec quibus ad praesens intentus erat expedirentur. Porro illi, commercialibus lucris plusquam bellicis exercitiis ex consuetudine dediti, sustinere, ne lucris assuetis diutius privarentur, nolentes, Panormumque per se incassum aggredi disponentes, vela in portum ejusdem urbis dirigunt, sed plurimam multitudinem hostium exhorrentes, et ob hoc a navibus progredi minime praesumentes, catena tantummodo, quae portum ab una parte in alteram claudebat, abscissa, et hoc sibi, more suae gentis, pro proximo reputantes, Pisam reversi sunt. Comes itaque videns aestatem proximam, quae prae nimio calore a vicinitate solis ferventis caniculae pluriores equitatus in praedali exercitio fieri prohiberet, fratri duci in Apuliam [Col.1142D] interim, dum importuna aestas pertranseat, ire disponens, ne uxorem suam et milites cum ipsa remanentes absque stipendiis derelinquat, Gulosam una die, secunda Brocatum, tertia Cephaludum praedatum acie dirigit. Sicque Trainam multa abundantia replens, militibus suis, ut urbem attentissime pervigilantes, incursus hostium prudenter caveant, et ne aliquorsum longius ab urbe, aliqua occasione intercurrente, progrediantur, multis exhortationibus [Col.1143A] commonitis, ipse versus Apuliam cum fratre quid ulterius agendum sit tractaturus vadit; plurimaque ad invicem conferentes, tandem refrigerante calore, centum militibus sibi ab eo in auxilium acceptis, versus provinciam Agrigentinam cum ducentis militibus praedatum vadit.CAPUT XXXV. Milites comitis, hostibus territis, Turronem, qui postea Galzonis dictus est, ascendunt. Unde cum maxima praeda inde rediret, militum suorum praedam praecedere praecipiens, ipse cum reliquis inter duos cuneos minatur ne a fronte, vel certe a tergo, aliquo hostili incursu excuteretur. Porro Africani et Arabici, cum essent cupientes [Col.1143B] ulcisci de victoria in Ceramensi praelio sibi ablata et laudem quam ibi amiserant aliquando sibi favente fortuna recuperare, cognoscentes per nuntium ita eos praedatum isse cum septingentis electis militibus, via qua redire habebant insidiantes occultantur. Nostri autem qui praecedebant ad locum usque pervenientes, illis ex improviso exsurgentibus, audaciae qua hactenus assueti erant obliti, enerviter agentes, cum fuga potius quam armis mortis periculum declinare coeperunt. Montem quemdam, quem ex omni parte praecipitium cingebat, solo et arcto aditu patente, pro auxilio expetentes ascendunt. Hostes vero parte armigerum, qui praedam minabant, peremptam, ipsam etiam praedam excutiunt. Comes autem, qui subsequebatur, tumultum [Col.1143C] audiens, dum citius advolat, quae acciderant cognoscens, maxima indignatione et ira repletus, ut secum de hostibus ultionem expetant, suos immensis clamoribus a monte quem ascenderant incassum revocare nititur, donec ipsemet, turonem ascendens et suos quemque nomine vocans, ne se imposterum fuisse excusarent, talibus verbis aggressus est: Itane, inquit, o fortissimi hactenus, viribus exhausti estis ut, absque recordatione alicujus militaris laudis, in profundum putribundae defectionis submersi, ulterius respirare nequeatis? Recordamini antecessorum, sed et gentis nostrae, nostraeque hactenus habitae strenuitatis praeconizatae, devitantes notas futuri vituperii. Recordamini quot millia hostium apud Ceramium pauciores quam nunc debellatores [Col.1143D] exstinxistis. Fortuna tunc vobis arridens ab eodem quo et nunc adhuc regitur. Resumite pristinas vires, victoria post fugam fortiter agentibus laudis reparatio est. Haec, et alia exprobrando, plura locutus, vix eis exhortationibus recreatis, ad certamen properans cum hoste congreditur. Fortiter agendo gens Deo rebellis debellatur, praeda excussa recuperatur. Nostri, victores effecti, triumphalibus spoliis ditantur. Trainam cum gaudio remeantes, excepto quod de solo Galterio de Simula, qui inter omnes militari laude dignus, in congressu fortiter agendo, quod dolor [Col.1144A] dicere est, juventutis florem ab hostibus confossus amiserat, plurimum tristabantur.CAPUT XXXVI. Nostri a Tarantis vexantur. Dux vero Robertus cum in Apulia esset, sciens fratrem suum apud Siciliam multiplici incursione ab hostibus lacessiri, plurimo exercitu ab Apulia, et Calabria congregato, nolens expers esse quaestus, laboris etiam particeps fieri, versus Siciliam intendit. Comes vero fratrem adventare audiens, cum gaudio magno festinus illi apud Cusentum Calabriae urbem occurrit. Sicque progredientes anno Dominicae incarnationis 1064 cum quingentis tantummodo militibus apud Pharum mare transmeantes, [Col.1144B] tota Sicilia, nullo adversus eos aliquid praesumente, impune peragrata, Panormum usque perveniunt, atque in monte, qui postea Tarantinus, ab abundantia Tarantarum, a quibus ibidem exercitus eorum plurimum vexatus est, jubente duce, quem postea poenituit, tentoria fixa sunt. Nam mons totus insitus Tarantis, viris et mulieribus inhonestum, quamvis iis evaserint, ridiculosum hospitium praebuit. Taranta quidem vermis est, araneae speciem habens, sed aculeum veneni ferae punctionis, omnesque quos punxerit, multa venefica ventositate replet, in tantumque angustiantur ut ipsam ventositatem, quae per anum inhoneste crepitando emergit, nullo modo restinguere praevaleant, et nisi clibanica, vel alia quaevis ferventior [Col.1144C] aestuatio citius adhibita fuerit, vitae periculum incurrere dicuntur. Tali inhonestate nonnulli nostrorum vexati, tandem locum mutare coguntur, vicinum urbi locum tutiorem, quo tabernacula figant, expetentes, ubi per tres menses commorati, Panormitanis fortiter repugnantibus, versus urbem quidem minime profecerunt, sed vicinioria circumquaque loca plurima depopulatione vexaverunt. At cum vident se versus urbem minime tunc temporis praevalere posse, castra moventes Bugamum oppugnare vadunt, civibusque ejusdem castri enerviter reluctantibus, funditus diruunt, incolas omnes cum mulieribus et liberis, omnique supellectili sua captivos adducunt, sicque versus Calabriam remeare, volentes haud procul ab Agrigentina urbe, sic enim [Col.1144D] illis directior adjacebat via, tentoria figunt. Porro cives ejusdem urbis, viribus suis plus necessario confidentes, per portas prorumpendo forti strepitu super illos proruunt, incautosque hostium tacendo dum fingunt , usque in portas suae civitatis persequuntur. Dux itaque digressus, in Calabriam veniens, expeditionem solvit: Bugamensesque , quos captivos adduxerat, Scriblam, quam desertaverat , restaurans, ibi hospitari fecit.CAPUT XXXVII. Agellum a duce oppugnatur. [Col.1145A] Anno vero Dominicae incarnationis 1065, Policastrum castrum destruens, incolas omnes apud Nicotrum, quod ipso anno fundavit, adducens, ibi hospitari fecit. Antequam iret versus Panormum dux Robertus, et in monte Tarantarum tentoria fixisset, dux et comes Rogerius prius in provinciam Cusentii castrum quidem Regale expugnaverant, et pro libitu ordinaverunt. Eodem anno castrum quoddam, quod Agel dicitur, in provincia Cusentii, dux oppugnare vadens, per quatuor menses obsedit. Agellenses autem extra castrum progredientes, cum vicinius tentoria hostes figerent, fundibulis et sagittis longius propellere nituntur; sicque [Col.1145B] ex utraque parte mutua caede fortiter congrediuntur. At dum nostri maxima indignatione commoti, impetum in hostes facientes, ubi densiores erant, prorumpere nituntur, Rogerius filius Scolcandi jaculo confossus, equo dejicitur: cum etiam Gissibertus nepos ejus eum relevare tentat, dejectus utrique occiduntur: de quorum nece dux cum omni exercitu non minimum turbati, erant enim inter familiares sibi charissimi, eorum corpora apud Sanctam Euphemiam, ubi tunc abbatia in honore sanctae Dei genitricis Mariae noviter incoepta instituebatur, humanda mandavit: equos, et caetera quae habebant, eidem ecclesiae, pro ipsorum salvatione contulit. Agellenses itaque cognoscentes [Col.1145C] pro tali et similibus factis ducem sese graviter offendisse, pacem ab ipso expetunt, ne si rebelles persistendo vi caperentur, ab ira ejus, absque recordatione alicujus pietatis, ut meriti erant, omnes pariter perimerentur. Dux vero quamvis anhelans esset cum suppliciis, de ipsius ultionem expetere, tamen ne diutius perendinando, alias intendens, demoraretur, pacem cum ipsis fecit, castrumque ab eis deliberatum, in sua virtute accipi pro libitu suo disposuit.CAPUT XXXVIII. Castrum apud Petrelegium fit. Comes vero Rogerius, acquirendae Siciliae intentus, quietis impatiens erat, omnia perlustrans crebris incursionibus deterrebat, intantumque ex consuetudine [Col.1145D] labori continuus erat, ut hincne, hincve infestior esset, nec caecitas obscurae noctis dehortari posset, quin de loco ad locum transiliens, per se ipsum omnia attentaret, ejusque praesentiam plusquam omnia hostes exhorrebant, intantumque ejus veloci frequentia deterrebantur ut nusquam absens putaretur. Sed quia ubi suis praesentibus, ipse absens ab hostibus deprehendebatur, sui hostili incursione interdum gravabantur, castrum, quo se, si forte necessitas incumberet, facilius tuerentur, et a cujus [Col.1146A] vicinitate quaeque proxima loca attentius subjugata sibi concite foederarentur, apud Petrelegium, anno Dominicae incarnationis 1066, turribus et propugnaculis extra portam accuratissime firmavit, per quod maximam partem Siciliae, ad suae dominationis jugum ferendum perdomuit. Filiis denique Tancredi naturaliter hic mos inolitus fuit, ut semper dominationis avidi, prout illis vires suppetebant, neminem terras vel possessiones habentes ex proximo sibi absque aemulatione habere paterentur, quin vel ab ipsis confestim subjecti deservirentur, vel certe ipsi omnia in sua virtute potirentur.CAPUT XXXIX. Dux Montempilosum obsidet. Inde et Robertus dux, qui prae caeteris hunc morem [Col.1146B] sibi vindicaverat, Gauridum de Conversana, nepotem videlicet suum, filius quippe sororis suae erat, ut de Montepiloso sibi servitium, sicut et de caeteris castris, quae plurima sub ipso habebat, exhiberet, adorsus est, quodque ab ipso, sicut et caetera, minime acceperat, sed sua strenuitate, duce sibi auxilium non ferente, per se ab hoste lucratus fuerat. Id facere renuente, dux, admoto exercitu, idem castrum obsessum vadit; multisque militariter ex utraque parte perpetratis, tandem, ut de eodem castro, sicut et de caeteris sibi servitium promittens exhiberet, compulit.CAPUT XL. Dux Barum obsidens. Dux itaque videns omnia, quae solo incoeptu attentabat, [Col.1146C] fortuna favorabiliter arridente, sibi in prosperum cedere, famosissimam urbem, quae Barum dicitur, adhuc Constantinopolitano imperatori ex fidelitate adhaerentem , sibi vero rebellem, ex proximo haud longe a Montepiloso habens , quibuscunque imperator praeerat pactionibus et, ut sibi faventiores redderet, ad impugnationem ejusdem urbis secum instans , anno Verbi Incarnati 1067 equitatu et navali exercitu eam obsessum vadit . Et quia ipsa civitas, quasi in quodam angulo sita in mare porrigitur, ipse cum equestri exercitu ipsam partem qua civitas versus terram patebat, quasi ab uno mari in aliud claudens, navibus per mare extensis, una ad alteram firmiter ferreis [Col.1146D] catenis, ac si sepem faciendo, compaginatis, ita totam urbem cinxit ut nullo latere exitus ab urbe progrediendi pateret. Duos quoque pontes, unum videlicet ab unaquaque ripa constituens, qui longius in mare usque navium funes, ab utraque parte attingebant, porrexit: ut si forte Barenses aliquem incursum versus naves attentarent, directo cursu a militibus navibus expeditius subveniretur, Barenses autem primo quae agebant despectui habentes omnia vilipendere, ornamenta sua thesaurumque [Col.1147A] pretiosa dependentia ostentare, Guiscardo plura convitia inferre, turribus suis fidentes rerum exitus minus metiri coeperunt. Quae res Guiscardum ab incoepto quidem non deterrebat, sed animus ambitionis cupidine fervens, quanto pretiosiora infra muros contineri dicebant, tanto ardentius spe ea lucrandi, ad quod coeperat persistendum, mentis instantiam figebat, subridendo illis respondens: Quae, inquit, ostentatis mea sunt, et quia a vobis voluntarie mihi praesentantur habeo gratum. Estote fideles ad tempus in conservando. Vobis quippe de amissione dolentibus fiam quandoque largus in distribuendo. Sicque suos ad urbem debellandam exhortationibus et promissis inflammans, laboris sui renuntiationisque praemium infra murum [Col.1147B] testatur esse. Ipse moenia circumire, aggeres comportare, urbem vallare, arietes facere, caeteraque machinamenta, quae usui capiendae urbis necessaria erant, componere, suos instruere, hostes infestare, metum jugi instantia studebat incutere. Barenses ergo videntes constantiam ducis ultra quam rati erant, indivulsam persistere, victumque infra urbem, nullo ad introducendum hostibus circumsetis, aditu patente, a multitudine inermis vulgi, mulierum scilicet et puerorum inutiliter devastari quod vi nequibant dolo vitae ducis periculum parant, pretioque composito, a quodam levitatis viro, ut urbe digrediens illum spiculo corripere attentet , mercantur. Amerinus ergo avaritia captionis cupidine captus appetendum tam nobile, [Col.1147C] ut sibi videbatur, facinus accelerat, spiculoque venenis infecto ab edocentibus se tantae versutiae fraudem accepto, urbe digressus, quasi unus ex nostris, lapides funda versus hostes supra muros jaciendo, adversus castra nostrorum dolose speculatum circumvenit. Sicque, vesperascente die, nox intercludere solis radios properat, cumque coenae hora instante dux in tabernaculo suo, ex foliosis arborum ramis composito, sedisset, ille a tergo veniens, ramoso pariete interposito, ducem praevio oculo, deinde aure per vocem bene visum credens, spiculum, quod ad hoc acceperat, fortiter impingendo, parte vestium correpta, sed Deo protegente, ipso illaeso permanente, in terram defixit: sicque, [Col.1147D] ducem laesum credens incasso vulnere spiculo amisso, nihil sibi fuga utilius credens quam velocius potuit cursu sese infra urbem recepit. Ducis vero ministri tali facto expavefacti extra prosilientes, dolo cognito, noctis excubias solito attentius, vigilesque circa ducem deputant, caementarios ex ejus edicto conducentes summo diluculo primum domum brevi perficiunt.CAPUT XLI Comes Rogerius cum Saracenis praeliatur. Ea tempestate comes Rogerius in Sicilia morabatur, [Col.1148A] crebris incursionibus omnia hostiliter perlustrans, ad sibi subdendum nunc praemiis pulsans, modo minis terrens, jugi exercitatione plerumque alios damnis afficiens, intantumque quietis impatiens hostes lacessendo deterrebat, ut vix in ipsis munitionibus, nusquam autem alias securi essent. Nox vel dies, vesper et aurora, aura lenis et aspera aequo pondere infesta timori erant. Unde et Sicilienses, consilio intra se habito, mori potius quam cum tanta inquietudine infelicem vitam diutius protelare deliberantes, belli fortunam contra comitem tentare parant. Denique versus Panormum praedatum proficiscenti, exercitu innumerabili, undique conflato, ex improviso apud Michelmir occurrunt anno Incarnati Verbi 1068. Porro eos eminus conspiciens [Col.1148B] totus infremuit, omnesque suos in unum coercens subridendo ait suis: Eia, inquit, nobilium praedecessorum nobilitas, fortuna vobis favens praedam, quam longius disposueratis quaerere, labori vestro parcens, ultro vobis obviam, ne plus in conficiendo itinere fatigemini, adducit. Ecce praeda a Deo vobis concessa. Auferte iis, qui ea indigni sunt. Utamur ea dividentes apostolico more, prout cuique opus est. Ne exhorrescatis jamdudum, multotiesque a vobis devictos. Si ducem mutaverunt animo, non quo duce id praesumunt, ejusdem nationis, qualitatis , sed et regionis est , cujus et caeteri sunt. Deus autem noster immutabilis est. Si a vobis non mutatur integritatis fidelis spei, nec ab ipso mutabitur sententia triumphalis auxilii. His dictis, [Col.1148C] acieque suorum prudenter ordinata, cum hoste congreditur. Fortiter nostris agentibus gens inimica in tantum debellatur, ut vix ex tanta multitudine superesset per quem rei eventus Panormi renuntiaretur. Nostri vero triumphalibus spoliis multum ditantur.CAPUT XLII. Columbae Panormi suos victos nuntiant. Moris vero Saracenis est ut columbas frumento et melle infuso domi nutrientes, cum aliquorsum longius digrediuntur, masculos sportulis inclusos secum ferant: ut cum aliquid novi fortuna illis administraverit, quod domi scitum velint, chartulis eventus suos notantes, et collo avis vel certe sub [Col.1148D] ala suspendentes, avibus dimissis per aera, familiae domi sollicitae, utrum prospere erga peregrinos amicos omnia agantur, notificare accelerant. Avicula enim dulcedine grani melliti, quam domi gustare saepius assueverat, illecta, reditum accelerat, chartulas morem suum scientibus repraesentat. Hujusmodi sportulas cum avibus comes inter reliqua spolia accipiens, avibus cum infectis sanguine chartulis dimissis, tristis fortunae eventus Panormitanis repraesentat. Urbs tota concutitur; lacrymosae voces liberorum et mulierum per aera coelum [Col.1149A] attolluntur. Gaudium nostris, illis tristitia parturitur.CAPUT XLIII. Dux auxilio comitis Rogerii Barum capit. Principabatur tunc temporis urbi Barensi sub imperatore Graecus quidam Argerius nomine, qui cum caeteris civibus pro tempore et loco consilio habito , chartulis aerumnas urbis civiumque, sed et hostium infestationem adnotans, clam de nocte per quemdam ab urbe digredientem Diogeno Constantinopolitano imperatori dirigit: urbem, quae sola in ejus fidelitate persistens undique hostili incursione quatiebatur, nisi citius subveniat, se amissuros victus penuria. Se, jam [Col.1149B] tertio anno instante , hostibus circumseptos, cujus diuturno certamine deficientes deditionem parare . Nisi ipsam retineat, spem nullam de recuperatione pervasae ab hostibus patriae ulterius reservari. Legatus quod instructus erat fideliter adimplere satagens, brevi magnum conficiens iter Byzantium venit. Acceptas epistolas imperatori repraesentare vadit; epistolis orationem exhortatoriam, ut subveniat, addit. Imperator vero, susceptis epistolis ac perlectis, Duracium mittens, classem parare facit, cui Gocelinum de Orencho quemdam natione Nortmannum, et in palatio post imperatorem secundum, paucis quia strenuus armis et consilio callens erat, ducem praeponens, cum multis copiis Barensibus succurrendum disponit. [Col.1149C] Porro qui missus fuerat, jussus ab imperatore Barum regrediens, clam hostes urbem, ut exierat, intrat. Acta refert, signumque, quo auxilium veniens, eminus cognoscant, edocet: ut simile signum de unoquoque propugnaculo contra advenientes faciant, fasces scilicet accendant, ne a certo portu devient admonet. Barenses hoc nuntio exhilarati, plus necessario festinantes, animo enim cupienti nihil satis festinatur, in proximam noctem fasces accendunt, clamoribus et laudis plus solito laetitiam ostendunt. Quidnam in hoc facto praetendant, inter nostros quaestio oritur. Fit de pluribus rebus conjectura, undique argumentatur, a prudentioribus rei veritas deprehenditur, auxilium videlicet per mare illis advenire. Advenerat in auxilium ducis [Col.1149D] fratris plurimo remige comes Siciliae Rogerius noviter a fratre invitatus, leoninam in omni certamine habens ferocitatem, quem tamen prudentia regebat, et fortuna favens comitabatur. Hic callide in hoc negotio agens, singulis noctibus speculatum ire jubet, si forte eminus per mare adventantes naves aspiciantur. Cum ecce quadam jam nocte mediante quasi stellae lanternae ardentes in summitate mali uniuscujusque navis eminus apparere conspiciuntur. [Col.1150A] Quod cum a comite compertum fuisset accelerantissime armata manu, plurimo sese remigi credens, obviam hostibus ire accelerat, quos hostes eminus aspicientes, Barenses qui supra prae gaudio occurrerent rati, minus sese ad defensionem aptant. Comes vero navem Gocelini, qui dux hostium erat, duabus lanternis a caeteris distinctam eminus cognoscens, illam versus impetu suorum intendere jubet. Dumque fortiter congrediuntur, tanta vi quaedam ex nostris super navem illorum grassata est, ut ex uno latere cum pondere armorum incaute decurrente, centum quinquaginta loricati ex nostris submergerentur. Comes vero Gocelinum oppugnans superat: quem in suam navem exarmatam recipiens, cum triumpho gloriosus ad fratrem remeat. Dux [Col.1150B] vero amittendi timore in certamine fratris, plurimum angebatur, quippe nec succurrere poterat, nec alium, excepto illo, caeteris defunctis, habebat. Attamen victor et incolumis redire nuntiatur, nulli credulus fieri asserit, donec visu sibi satisfaciente. Utrum sanus esset scrutando ingeminat cum lacrymis. Comes vero Gocelinum mirifice Graeco more praeparatum, duci ad honorem repraesentat captivum. Barenses itaque se sua spe frustrati ulterius hostes ferre non valentes, deditione facta, duci foederantur. Anno Domini 1070, dux voti compos effectus, fratri et cuncto exercitui gratias referens, urbe pro velle suo ordinata, fratrem in Siciliam praemittens, solito exercitu brevi iterum expeditionem versus Panormum submovet. Toto Junio et Julio [Col.1150C] mense apud Hydruntum moratus montem, quo facilius descensus ad mare, equos navibus introducens, fieret, rescindere facit, unde et Duracenses maxime sunt territi, ne mare cum exercitu transmeans, eos impugnatum veniret mulumque et equum ei, quasi ad honorem mandantes, hac occasione rem speculatum mittunt.CAPUT XLIV. Scyllum duci reconciliatur. Ea tempestate Costa Condomicita, qui Scyllum jamdudum duci fraudulenter abstulerat, veritus ne cum dux versus Siciliam navigio transitum simularet, Scyllum obsessum diverteret, duci reconciliatus castrum reddit, tali injuria se, [Col.1150D] ad quod fecerat compulsum dicens: Dux Costam Pelogam quemdam Stratigotum statuerat, qui nimia insolentia defluens quosque ingenuos viros, vel mulieres, nec etiam suae consanguinitati parcens contumeliis afficiebat. Hic inter caetera quamdam ingenuam matronam nomine Reginam, aviam Costae Condomicitae gallinam auream cum pullis, quam habere dicebatur, ab ea extorquere volens, verberibus laniatam captione retruserat. Costa Condomicita [Col.1151A] in famulatu ducis apud insulam Crotone detinebatur. Cui cum quod acciderat relatum fuisset, injuriam aviae reputans suam, infirmitate simulata, licentiam domi causa curationis a duce exposcens, vigilia Natalis Domini Scyllum ingressus est: quem Stratigotus venisse audiens, piscium sibi enxenia per famulum mittit, qualiter se res erga ducem habebat, requirit. Ille ac si nihil mali machinans, ira dissimulata, gratias remandat: sed quod animo conceperat minime oblitus, postquam comestum est, potentioribus urbis secreto circumventis, de sibi illata aviaeque injuria querimoniam ostentat: quibus respondentibus merito sibi talia accidisse, excusationibus minime usus, facti se poenitere asserens, uti contulerat, auferre tentaturum promittit, [Col.1151B] si tantummodo ipsis potiatur auxiliariis. Sicque a pluribus fide accepta, totam noctem insomnem ducens, quoscunque potest sibi allegat; summoque diluculo, cum omnes qui hujus rei ignari erant, ut dies ipsa monebat, in ecclesia Dei laudibus inservirent, ipse cum tredecim viris, gladiis cum capis accinctis, reliquis signo dato, et a foribus exspectantibus, ad portam castelli accedens, janitor nil suspicatus quasi noto aperit. Ille cum sociis ingressus, hospitium Stratigoti intrat, arma quae invenit corripit: versus ecclesiam, Stratigotum praeoccupare volens, citissimus currit. Undique ergo insurgente clamore, Stratigotus, insidiis compertis, per fenestram prosiliens, praecipitio delapsus, dum fuga refugium petit a civibus, quibus omnibus exosus [Col.1151C] erat, comprehensus reducitur. Costa Condomicita, quia consanguineus ejus erat, volente ei parcere, a populo condemnatur, sicque cum suppliciis poenas luens, a quibus mala intulerat, perimitur: quos religaverat liberantur, a fidelitate ducis palam avertuntur. Sicque per sex fere annos duci rebelles per diversa loca Calabriae ab ipsis turbatio plurima facta est. Istud hic inscribimus ut caveant praelati sibi subditos pravis ministris a sua fidelitate divelli.CAPUT XLV. Panormus capitur. Dux igitur commeatibus et caeteris quae expeditioni congruebant apparatis, fratrem, quem praemiserat, [Col.1151D] subsecutus, apud Catanam, ubi comes erat, venit fingens se Maltam debellatum ire, quasi de Panormo diffidens; sed a fratre cohortatus, magno equitatu, cum navalibus peditumque copiis ab inde progrediens Panormum venit, ab Oceano urbem navibus obsidens, fratremque comitem ab uno latere statuens, ipse ab altero cornu Calabrensibus et Apulis muros ambit. Sicque quinque mensium circulo hostes urbis defensionis attentissime pervigiles, ipse nihilominus impugnationi cum fratre intentus inquietare perstuduit. Utrique pari ardore inflammati omnia circumire, suos instruere, omnia ordinare, [Col.1152A] hostibus interminari, suis plura largiri, ampliora promittere, primus et frequentior adesse, nihil intentatum relinquere. Machinamentis itaque et scalis ad muros transcendendos artificiosissime compaginatis, dux hortos cum trecentis militibus latenter ingressus ex altera parte, qua videlicet navalis exercitus adjacebat, urbem infestare, fratremque a parte, qua erat, haud secus agere perdocuerat. Illi, signo dato, quae edocti erant, haud perficere segnes magno sonitu irruunt. Urbs tota in arma ruens, quae strepitu tumultuantium accurrebat defensioni, acceleranter grassatur. A parte, qua minus cavebant, vacillatur. A Guiscardensibus scalis appositis murus transcenditur. Urbs exterior capitur, portae ferro sociis ad ingrediendum aperiuntur. [Col.1152B] Dux et comes cum omni exercitu infra muros hospitantur, Panormitani delusi hostes a tergo infra muros cognoscentes, interiori urbe refugium petendo sese recipiunt. Nox tumultum diremit. Proximo mane primores, foedere interposito, utrisque fratribus locutum accedunt, legem suam nullatenus se violari vel relinquere velle dicentes, scilicet si certi sint quod non cogantur vel injustis et novis legibus non atterantur. Quandoquidem fortuna praesenti sic hortabantur urbis deditionem facere, se in famulando fideles persistere, tributa solvere, et hoc juramento legis suae firmare spopondunt. Dux comesque gaudentes, quod offerebatur libenter suscipiunt anno Dominicae incarnationis millesimo septuagesimo primo. Adepti primo omnium, [Col.1152C] Scripturae fideles imitatores dicentis: Primum quaerite regnum Dei, et omnia adjicientur vobis (Math. VI, 33); ecclesiam sanctissimae Dei genitricis Mariae, quae antiquitus achiepiscopatus fuerat, sed tunc ab impiis Saracenis violata templum superstitionis eorum facta erat, cum magna devotione catholice reconciliatam dote et ornamentis ecclesiasticis augent. Archiepiscopum, qui ab impiis dejectus in paupere ecclesia S. Cyriaci, quamvis timidus natione Graecus cultum Christianae religionis pro posse exsequebatur, revocantes restituunt. Deinde vero castello firmato, et urbe pro velle suo, dux eam in suam proprietatem retinens, et vallem Deminae, caeteramque omnem Siciliam acquisitam, et suo adjutorio, ut promittebat, nec falso acquirendam, [Col.1152D] fratri de se habendam concessit.CAPUT XLVI. Serlo occiditur. Cum ista geruntur, Serlo filius Serlonis, nepos videlicet utrorumque principum istorum, cujus in praecedentibus mentionem fecimus, apud Ceramum morabatur ad tuendam provinciam ab incursibus Arabicorum, qui apud castrum Joannis ea tempestate morari dicebantur, a duce et comite sic jussus. Nam et medietas totius Siciliae ex consensu ducis et comitis suae sorti, Arisgotique de Poteolis, inter se [Col.1153A] dividenda cesserat: eo quod hic consanguineus eorum erat, uterque autem consilio et armis probissimi viri erant. Arabici autem qui apud castrum Joannis morabantur, strenuitate Serlonis, quia eis in multis infestus erat, plurimum inimicabantur, jugique intentione dolo vel armis ruinam ejus meditari nitebantur. Saracenus autem de potentioribus castri Joannis nomine Brahen cum Serlone, ut eum facilius deciperet, foedus inierat, eorumque more per aurem adoptivum fratrem, alter alterum factum vicissim susceperat. Hic cum traditione cum suis composita Serloni salutaria munuscula cum amicabilibus verbis mandat, inter quae etiam intulit ista: Sciat fraternitas adoptivi mei quod tali vel tali die septem tantummodo Arabici ex deliberatione [Col.1153B] jactantiae terram tuam debent praedatum adire. Quod Serlo audiens ridiculo habere coepit, minusque sibi prospiciens, ex vicinis castris neminem sibi in auxilium arcessivit, sed terminato die inconsultus venatum secessit. Porro Arabici qui dolum composuerant, cum septingentis militibus et duobus millibus peditum de Castro Joannis digressi, haud procul a Ceramo in abditis locis insidias ordinant, septem tantummodo, ut Brahen Serloni mandaverat, milites mandantes, qui Ceramo, praeda capta, Serlonem extrahunt. Insurgit clamor, ab incolis provinciae tumultuatur, a Serlone, ubi venatum ierat, tumultuantes cives audiuntur, sed quia inermis processerat, nuntium apud Ceramum ad deferenda sibi arma suosque invitandos mittens, ipse, [Col.1153C] quo clamor infestius urgebat, sciscitaturus quidnam esset, progreditur. At dum a septem militibus praeda abduci dicitur, arma sibi delata corripiens, adoptivi fraudi plus necessario credulus improvide subsequens, [Col.1154A] ultra insidias progreditur. Illis autem ab insidiis prorumpentibus, cum hostes a tergo horribili armorum turbine deprehenduntur, Serlo decertandi copiis, sed et fugae praesidio diffidens, cum paucis qui secum erant, petram, quae ab ipso die Serlonis dicta est, cursu expetit. Qua ascensa, a dorso pro muro ejus usus, diu fortiter sed nullo aliunde auxilio adventante, incassum dimicatur; nam tandem confossus occubuit, nullusque ex omnibus qui cum ipso erant, exceptis duobus qui inter cadavera mortuorum latitaverant, evasit. Serlone exenterato, Sarraceni cor extrahunt. Ut audaciam ejus, quae multa fuerat, conciperent, comedisse dicuntur. Capita vero occisorum in Africam regi ad honorem mittunt, et caput Serlonis, stipiti impositum et per [Col.1154B] plateas urbis delatum, a clamante est praeconizatum ejus esse a quo prae caeteris Sicilia impugnabatur, hostes devictos nullo simili superstite; Siciliam suae sorti amodo facere cessuram. Cum ista apud Panormum principibus nostris nuntiantur, exercitus totus turbatur. Comes amissione nepotis intolerabili dolore angebatur, dux vero a lamentis fratrem suum coercere volens, dolorem suum virili more occultare nitebatur. Feminis, inquit, lamenta permittantur, nos autem in vindictam armis accingamur. Igitur quia sejunctim ad invicem utrique fratres quisque suis utilitatibus lucrari studebant, excepto quod cum necessitatibus incumberent, alter ab altero invitatus vicissim sibi ad invicem succurrendum venirent, huic libro, alium incoepturi, finem ponamus, [Col.1154C] ut in sequenti de unoquoque nunc sejunctim iterumque conjunctim, prout ipsa res expostulaverit, stylum alternemus.[Col.1153] Explicit liber secundus.LIBER TERTIUS. [Col.1153D] Quoniam quidem arduas res clarosque triumphos duorum procerum, Guiscardi videlicet ducis, Siciliaeque comitis Rogerii, nunc sejunctim, nunc vero gregatim, prout facere nos scripturas repromisimus, limpidior poetria, si esset unde aestuandum foret, ut res quae in ipso nobili memoria clarent. nobilioris philosophi penna chirographizaret, ne limpidissimus liquor, dum ad hauriendum porrigitur, fetore incultioris vasis etiam ab ipsis sitientibus abhorreatur. Sed quoniam nos aureis fistulis paupertate prohibemur ad potandum, utimur interdum plumbea fistula, dulces [Col.1154D] liquores usque degustaturi. Unde et lector quisquis historiae seriem perscrutari tentat, non fallentia verborum commenta, sed pompales triumphos memorandorum virorum attendat. Quae enim inseruntur non meae vel tuae laudi, sed illorum qui faciendo meruere. subtitulantur. Quoniam ex edicto principis tempus scribendi imminet, quod negligendo hactenus minus potatum est, ad fontem quo hauriam unde limpidius eructetur, recurrere ipsius principis urgens festinantia prohibet.CAPUT PRIMUM. Apud Paternionem et Mazariam castella fiunt. [Col.1155A] Igitur famosisimus Siciliae princeps Rogerius, duce fratre, expeditione, postquam Panormum adeptus est, solita, a Sicilia versus Calabriam et Apuliam, ut suas utilitates exsequeretur, digrediente, in Sicilia remanens, exercitus recedentis fratris minimam partem praemiis et promissionibus illiciens, ex consensu ejusdem ducis sibi retinuit. Siciliamque debellare ex omni parte aggrediens, jugi incursione non minimum lacessivit, et quamvis hactenus dum in his quae acquirebat cum fratre participaturus ad plenum strenue egerit, nunc cuncta quae acquireret suae sorti cedere certus, quasi leo esuriens praedaeque avidus, quietis impatiens, omnia circumire, [Col.1155B] periculosioribus incoeptis primus adesse, nihil intentatum relinquere patiebatur. Anno Dominicae incarnationis 1073, duo castella, unum apud Paternionem ad infestandam Catanam, aliud vero Mazariam ad debellandam adjacentem provinciam firmaverat. Dux vero, a Sicilia in Calabriam veniens, apud Russanum ejusdem provinciae urbem dolentibus urbicolis castellum firmavit.CAPUT II. Guiscardus Salernum obsidet. Gisulfus ergo Salernitanus princeps, frater Sigelgutae uxoris Guiscardi ducis, omnes maritimos fines a Salerno usque ad portum qui Fici dicitur, [Col.1155C] Arecumque et S. Euphemiam sui juris esse volens, et partem a Guiscardo dietim pervadi audiens, versus ducem inimicitias injecit, omnesque ei adhaerentes quos capere poterat contumeliis deturpans, nostrae genti sese inimicari non abscondebat. Dux autem Guiscardus, qui amicitiam sibi promiserat, primum quidem patienter ferens, legatis ait ab incoepto resipiscat convenire. At ubi videt conceptam animo principis malitiam quanto plus lenire tentabat, eo amplius in deterius excrescere, foedere quod inter eos erat renuntiato, inimicanti sibi etiam ipse insedabiles amicitias parat. Sed quia inter se et Ricardum principem Aversae inimicitiae efferbuerant, veritus ne ab ipso Gisulfo adversum se succurreretur, pacem cum ipso fecit; quo in sui adjutorium quibusdam [Col.1155D] pactionibus conducto, Salernum multis copiis obsessum vadit.CAPUT III. Malfetani cum duce pacem faciunt. Malfetani vero, Gisulfum exosum habentes, timebant quippe ab ipso puniri, eo quod interfectores [Col.1156A] patris ipsius, dum eos ad subjugandum sibi impugnaret, exstiterant. A duce invitati ut sibi ad obsidendum urbem navigio servitum veniant, potentiores duci locutum ex consensu aliquorum accelerant. Dux itaque callidis pactionibus, si assentiant, si autem dissentiant, minis terrendo attentans, tandem ad confoederationem compulit, ut si contra Gisulfum tuerentur, tota Malfa illi subjugata haereditaliter foederaretur. Duce vero omnia, ut expetebant, promittente, parte exercitus ad obsidendum urbem relicta, reliquam secum ducens, cum ipsis qui inde venerant, apud Malfam vadit, urbem sibi a civibus deliberatam suscipit, quatuor castella in ea fecit, militibus suis munit; inde cum multis Malfatanorum copiis Salernum redit. Sic deterrebat Malfatanos, si manus Guiscardi quoquo modo evaderet timor Gisulfi.CAPUT IV. Salernum deditur [Col.1156B] Dux vero navalibus peditumque copiis, sed et equestri exercitu Salernum vallans, frequenti incursione congrediens undique deterrebat; in tantumque attrivit ut nullo aditu ad victum introducendum. se suisque negantibus, patente, tantam famem inesse coegerit ut etiam vel mures, sicut relatione eorum qui praesentes adfuerunt didicimus, a quibusdam introrsum reclusis comessi sint. Abagelardus vero, filius Hunifredi comitis, nepos videlicet ducis, qui Salernum, propter inimicitias quas cum duce habebat, propter haereditatem quae ab ipso detinebatur [Col.1156C] sibi, in adjutorium Gisulfi introierat, ingruente fame, Salerno clam de nocte digressus apud S. Severinam Calabriae urbem duci infestus fieri secessit. Dux autem in Siciliam ad fratrem mittens, ut Abagelardum nepotem apud S. Severinam obsessum vadat, non incassum mandavit. Ipse vero urbis Salernitanae infestationi indivulse persistens, tandem ad deditionem coegit; Gisulfo vero, quia frater erat suae collateralis, liberorum fratrum avunculo, quocunque vellet abeundi libertatem dedit: urbem autem sua in virtute retinens, castellis et munitionibus pro libitu suo aptavit.CAPUT V. Comes Rogerius Abagelardum apud S. Severinam obsidet. [Col.1156D] Inde quietis impatiens nulloque labore, ubi aliqua spes cujusque lucri designabatur, deficiens, apud S. Severinam, ubi fratrem praevenire invitaverat, nepotem Abagelardum obsessum vadit: fratremque, quem ad hoc invitaverat, ab uno latere urbem obsedisse inveniens, ab altero latere ipse consedit. Abagelardus autem diatim urbe digrediens, nostros ad [Col.1157A] certamen provocando, dum alternatim fortiter saepeque congreditur, multa militiae congruentia perpetrata sunt. Porro dux videns se minus in urbem proficere, consilio cum suis habito, tria castella firmavit. Unum Hugoni Faloch, alterum Rainaldo de Simula ad urbem infestandam delegavit, tertium autem Herberto fratri Hugonis, et Custinobarbo fratri Rainaldi. Sicque expeditione soluta in Apuliam secessit, ubi non multo post apud Cavam, in quodam congressu Heremannum comitem fratrem Abagelardi capiens, Rogerio fratri in turri Melitensi retrudendum mittit. Qui dum in vinculis obscuro carcere cruciaretur, Abagelardus, fraterna compassione tactus, pactionem cum duce ut urbem sibi reddens fratrem recipiat, facit. Duce itaque hac [Col.1157B] calliditate illum deludendo fidem dante, ut cum apud Garganum venirent, sic enim castrum quoddam dicebatur, fratrem sibi captione liberum redderet, ille incautus, verba argumentosa minime advertens, urbe digrediens duci eam reddidit, sicque cum ipso aliquantisper commoratus fratris redditionem frustra suspicabatur. At cum Russanum ventum est, asperius cum duce, quod nimium protraheretur, sermonem habuit, versus Gargantum iter acceleret hortatur. Tum vero dux dolum aperit, infra septem futuros annos se illuc quo dixerat non iturum asseruit. Ille, sic calliditate verbi se circumventum animadvertens, plurimum cum duce altercatus, irato animo discedens, in Apuliam castro S. Agadii seditiosus sese cum suis recepit.CAPUT VI Dux S. Severinam recuperat, Castro S. Agadii dux Abagelardum obsidet. [Col.1157C] Dux itaque sciens illum ad hoc niti ut totam Apuliam versus se, pro posse, commoveat, exercitu excitato illum insequens obsessum vadit; sed castro natura, munitione, defensalibus firmissimo, cum diutius in oppugnando persisteret, ipsis qui intra erant fortiter agentibus, plus damno suorum perturbabatur quam versus castrum proficeret. Abagelardi autem de amissione fratris dolor in dies excrescebat, neque vincula, quibus frater arctabatur, ipsum haud secus ac illum ex recordatione angebant. Unde et [Col.1157D] frequentius casus fratris quibuslibet pactionibus meliorare attentans, vix tandem obtinuit ut, castro reddito, fratrem recipiens, quo et sibi liberet, abscedere liceret. Sicque fratre recepto pariter discedentes, mari transmeato, ad imperatorem Constantinopolitanum transeunt.CAPUT VII. Comes Rogerius in monte Calataxibet castellum facit. Famosissimus ergo Siciliae princeps, et debellator [Col.1158A] Rogerius apud Siciliam in omnibus strenue agens morabatur. Neque enim, aliqua delectatione se retrahente, hostibus absens fieri patiebatur, quippe quem egestas, labor, minae hostis, imminens jugis decertatio, vigiliae, vel vita asperior ab incoepto non deterrebant, sed potius quanto asperitatibus quatiebatur eo ardentiori constantia ipsa, humano more animo suo innata, dominationis cupidine, vincere quam vinci nitebatur. Et quamvis omnia cupiens esset, impensius tamen zelo potiendi Castrum Joannis angebatur. Quod si adeptus foret, sciebat se quasi pro firmo ad totam Siciliam pro libitu suo ventilandam. Tali tantoque urgenti desiderio anno Incarnati Verbi 1074 in monte Calataxibet castrum firmavit, quod militibus et reliquis quae necessaria [Col.1158B] erant muniens, Castrum Joannis infestissimum redditur.CAPUT VIII. Africani Nicotrum destruunt. Africani ergo Sarraceni, a familia regis Tunicii, ex ejus edicto, navibus per mare piratarum more vela ventis committentes, maritima littora versus Siciliam et Calabriam insidiatum vadunt. Sicque, Junio mense in vigilia B. Petri, apud Nicotrum de nocte appulsi cives incautos et prae gaudio instantis solemnitatis, vino, ex more somnoque gravatos opprimunt, semisomnes alios perimunt, alios capiunt, ipsos etiam pueros cum mulieribus omnique suppellectili [Col.1158C] vehibili praedam navibus inducunt, castrumque totum incendio concremantes, remige accelerato in altum recedunt. In crastinum ripae propius accedentes pueros et imbecilliorem familiam amicis redimere volentibus, pretio accepto, navibus ejicientes partim exonerantur; reliquos, qui alicujus utilitatis videbantur, adducunt; sicque vela ventis committentes, patrios agros unde venerant laeti revisum tendunt.CAPUT IX. Africani apud Mazariam vincuntur Anno vero incarnationis Domini 1075, quia in praecedenti anno pro libitu sibi favente apud Nicotrum [Col.1158D] prospere accurrerat, plus necessario cupidine avaritiae insolentes, simile sibi evenire frustra rati, navibus ascensis versus Siciliam fortunam tentatum navigant, insulamque circumcurrendo tentantes, tandem apud Mazariam appulsi sunt. Navibus digressi urbem magna vi oppugnantes irrumpunt, castrum autem, quod infra erat, fortiter repugnantibus per octo dies obsident. Comes vero, per legatum comperto castrum suosque hostibus infestari, clam de nocte armata manu castrum ingressus, summo diluculo per portas prorumpens, cum hoste in platea urbis ante castellum congreditur, fortiterque ex [Col.1159A] more agendo victor efficitur, pluribusque peremptis, reliquos fugientes extremos quosque in mare prosequitur. Mazara ducis strenuitate ab hoste eripitur. Gemebundus rumor a paucis qui evaserunt Africae nuntiatur, sicque rotabilis fortuna homines primo prosperis successibus alludendo illectos spe priorum eventuum deceptos risit.CAPUT X. Hugo de Gircea apud Catanam occiditur. Comes vero, quibusdam necessitatibus se avocantibus a Sicilia, versus Calabriam digrediens, Hugonem de Gircaea, cui propter strenuitatem quam [Col.1159B] habebat, nam et praeclari generis a Cenomanensi provincia erat, totam servandam Siciliam delegavit, interdicens ne, si Bernarvet, quia vicinus sibi Syracusis morabatur, aliquem incursum versus se faceret, callidas ejus versutias cavens, nusquam urbe digrediens, hostem persequeretur. Sed juvenilis animus militia fervens, et laudis avidus, quod sibi interdictum erat minus servans ad hoc niti coepit ut ante reditum comitis aliquod nobile facinus, unde militarem laudem mereretur, perpetraret. Unde et Trainam usque progrediens, Jordanum comitis filium cum familiari militia comitis secum Catanam adduxit. Porro Bernarvet, magno electorum militum exercitu congregato de nocte accedens, haud procul a Catana in abditis locis insidiis occultatur, triginta [Col.1159C] militibus Catanam usque praemissis qui eos ad certamen excitatos longius ab urbe protraherent. Hugo vero et Jordanus, militia ferventes, suos ad certamen cohortando, urbe cum magno impetu digrediuntur; trigintaque electos milites insidias speculatum mittentes, ipsi incautius insequi accelerant. Porro speculatum praecedentibus locum insidiarum transgressi, dum a subsequentibus usque perventum est, illi, ab insidiis prorumpentes, hostibus horribili turbine insurgunt. Itaque qui praecesserant, insidias a tergo videntes, nec ad suos, hostibus interpositis, regredi posse, Paternionem fugientes evadunt. Nostri vero dum fortiter congredi nituntur, Hugo comitis gener cum pluribus occiditur; [Col.1159D] Jordanus autem, hostes ferre non valens, cum paucis Catanam elabitur. Bernarvet laetus cum spoliis Syracusiam regreditur. Comes itaque rumorem hujuscemodi per legatum cognoscens reditum accelerat exercituque adversus Bernarvet commoto, castrum, quod Zotica dicebatur, oppugnans funditus diruit, viros perimit, feminas cum pueris in Calabriam venditum mittit, anno Incarnati Verbi 1076. Sed quia animus principis, dolore generi interfecti, ad mentis debilitationem pene infectus nisi majori [Col.1160A] vindicta sanari minime poterat, ampliorem vindictam expetens, usque ad provinciam Notensem profectus, ita omnia exterminavit ut etiam ipsas messes, tempus enim triturae instabat, quia asportari non poterant, penitus igne combusserit; quod etiam passim per diversa loca Siciliae facere addens maximam egestatem ipso anno eidem insulae incussit:Nascitur ergo fames quia sustulit ultio panes.CAPUT XI. Trablas obsessione ad deditionem cogitur. Anno Verbi Incarnati transacto millesimo, [Col.1160B] Adjectoque super mille septies undecimo, Expeditionem movet comes mense Madio. Naves vela dant per aequor suffragante zephyro. Aera sonant, buccinando pontus plaudit jubilo. Classis magni Alexandri non hac pulchrior. Aura ridet cum fortuna, pubes gaudet bellica. Citharizant ad hoc docti, resonant et tympana. Trablas ergo oppugnatum, nil tumescunt aequora. Sed transcendit equitatu comes fronte bellica, Montium scopulosorum ima, sive ardua, Bellicosae juventutis multa fultus copia. Clypeos auro fulgentes, et splendentes galeas Sol cum tangit, intuentum aciem reverberat. Montes omnes splendescunt super clara sidera. [Col.1160C] Equi fremunt, dant hinnitus, aeque montes resonant. Mille, flante aura levi, vexilla subventilant. Horrido aspectu satis versus Trablas properant. Hostes vident, exhorrescunt hanc armorum nebulam. Terra, ponto sonant tubae, ut metum incutiant. Clamor usque coelum pulsat; hostes infra trepidant: Urbem vallant circumquaque aequore, vel arida. Nautae velis obumbrantur, terrae figunt anchoras. Equitum pars frontes caedit, pars figunt tentoria. Crebro currunt ad certamen, fortiter congreditur. Hostis nisus repugnare, plurimum concluditur . [Col.1160D] Castro luctus post certamen, nostris lyra additur. Hostes viribus diffisi tandem pacem expetunt. Cedit comes, castrum reddunt ditionem subeunt. Foederantur more suo, sed dolentes faciunt.Ab hac eadem urbe strictior sinus terrae ab utroque latere mari urgente, longius in mare porrigitur, pascuis uberrimis abundans. Ibi armenta et caetera urbis animalia hostili tempore pasci consueverant, quo cum ex more propter instantes hostes [Col.1161A] diatim exirent, nostri, brevi sinu interposito conspicientes, coeperunt, ut in tali gente assolet, aviditate, si aliquo astu queant, adipiscendi agitari. Jordanus filius comitis, ad id negotii peragendi intentionem certius apponens, ut hanc sibi famam militariter prae caeteris acquireret agebat. Tandem itaque, ut erat vir praesumptuosissimus et laudis avidus, cum sibi familiaribus consilio habito, quodam vespere centum sibi milites eligens, patre inconsulto naves ascendit, de nocte insulam pervadit, applicans navibus digreditur; in concavitate quadam ejus insulae, antequam illuscescat, occultatur insidiis. At ubi nocte recedente sol irradians terris illuxit, tota civitas praedicta ex more urbe digrediens pascendi gratia ipsam insulam sparsim praeoccupat. [Col.1161B] Porro Jordanus, ubi in insidiis occultabatur, praedam longius ab urbe progressam conspiciens, impetu leonino a loco prorupit, usque in portam urbis praedam colligens prosilit, navibus introducendam illorsum minare accelerat. Cives itaque, insulam insperato hostibus pervasam videntes, in arma ruunt, maximo impetu, usque ad decem millia ab urbe prorumpunt, hostes, ut praedam excutiant, inconsulte prosequuntur. Nam ubi Jordanus longius ab urbe eos progressos videt, spreta praeda, hostibus leonina ferocitate occurrit, congressuque facto, acerrime utrinque pugnatur. Sed Jordanus, ut erat in congressibus fecundissimus, suos verbis exhortatoriis promptiores reddens, fortiter agendo plures sternit, reliquos fugat, victor efficitur, quosque [Col.1161C] caedendo usque in portam urbis prosequitur, sicque ad naves regrediens maxima praeda laetanter introducta, ad patrem impune cum triumphali laude redit. Hac re urbs quasi maxime territa ad deditionem, ut diximus, compulsa est. Comes itaque urbem nactus pro libitu suo castro et caeteris munitionibus ordinat, militibus et quae iis necessaria erant munit, turribus et propugnaculis undique vallans. Sed undique adjacens provincia, firmissime circumsepta, munitissima erat et ideo adhuc recalcitrans rebellat. Comes laboris indeficiens crebris incursionibus, ut sibi omnia substernat, infestare aggreditur, brevique termino usque ad duodecim famosissima castra suo dominio obediendo subire coegit, quae militibus suis distribuens cum omnibus [Col.1161D] appendiciis suis de se habenda delegavit. Sic exercitum omnibus pro exhibito sibi servitio gratias agendo, solvens, ipse Bricam a labore pausatum secessit.CAPUT XII. Castrum Novum comiti foederatur. Ea quidem tempestate quidam Sarracenus, Bechus nomine, Castrum Novum possidens, illic morabatur. Erat autem idem vir magnae superfluitatis et arrogans, unde et ipsos suos fideles levitate sua interdum diversis contumeliis afficiens, sibi infideliores [Col.1162A] reddebat. Hic quadam die cum molendinario suo iratus, ante se invitans verberibus deturpavit. Porro ille se adeo grave ferre dissimulans, in vindictam tantae dehonestationis animum intendens, secum tacitus agebat quibus artibus vel damno rerum suarum, aut certe laesione corporis vicissitudinem recompensaret. Unde accidit ut quodam vespere de subjacentibus complices sibi alligans, petram quamdam, quae omni castro supereminebat et dominabatur, irrumpens pervadere legatumque apud Bricam comiti mittens, in sua fidelitate se ita egisse et ut sibi succurrere acceleret mandat. Hoc nuntio comes accepto plurimum exhilaratus, cum quantis habere poterat citissimus illorsum intendit. Porro Bechus molendinarium blanditiis et promissionibus, [Col.1162B] ut ab incoepto resipiscat sibi reconciliare dum minus praevalet, frustra oppugnare nitebatur. Comes vero adventans proprius accedit, molendinarium amplissimis promissionibus in sui fidelitate arrigit. Ille cum nulla ex parte aditus ad se accedendi nostris pateret, fune oblato demisso, quosdam nostrorum ad se pertrahit. Bechus itaque videns nostros a molendinario infra petram susceptos, spe retinendi castri amissa territus, castro spreto, omnia quae poterat asportans aufugit, cives cum comite pacem facientes infra castrum recipiunt. Comes vero sic castro potitus pro velle que muniens ordinat molendinarium, ut caeteris, ad similes actus exsequendos exemplum tribuat, pluribus benefactis, libertate etiam concessa remunerat.CAPUT XIII. Michael imperator ad ducem venit. [Col.1162C] Eodem anno Graecus quidam sub nomine Michaelis imperatoris Constantinopolitani, ad ducem in Apuliam venit, auxilium expetens ad palatium , a quo, ut dicebat, fraude suorum, in die sancto Parasceve dejectus fuerat, monachusque violenter fieri compulsus hoc solo crimine objecto quod filiam ducis filio suo nuptui acceperat. Ipse quoque filius, ne spe aliqua recuperandi palatii, vel deductae uxoris procurandae propaginis reservaretur, turpiter eunuchizatus, usque ad exitum vitae exsilio relegatus est, alio in locum expulsi in palatio subrogato, quem nec aliqua, vel extrema antiquorum imperatorum [Col.1162D] linea ad id haereditatis jure gentium invitaverat. Timebant denique Graeci ne, si ex nostrae gentis uxore haeredes procreati in palatio successerant , occasio liberius illuc accedendi nostrae genti daretur, et gens deliciis et voluptatibus, potiusquam belli studiis ex more dedita, nostrorum strenuitate subjugata conculcaretur. Ipsam ducis filiam reclusam diligenti custodia observabant, ne forte si alicui potenti nuberet, quia haereditali imperatori semel in palatio coronata fuerat, ab ipso cui nuberet, aliqua haereditas per ipsam in palatio proclamaretur. Michael itaque a monasterio, in quo monachus coactus [Col.1163A] erat, habitu ejecto, ut dicebat, profugus, in Apuliam veniens a duce imperiali honore susceptus, per omnes civitates Apuliae, sive Calabriae processionibus, et imperialibus pompis ex edicto ejusdem ducis accuratissime obsecundatur. Et hoc quidem totum ex industria dux faciebat, quandoquidem animum eum in palatio restituendi haberet. Audierat nempe generum suum eunuchizatum, unde spe suscipiendae de filia prolis, cui palatium jure haereditali competeret, amissa, ad hoc inter se nitens tutius agebat, ut, sub nomine Michaelis, quibusdam sibi faventibus, Graecis facilius debellatis, cum ad palatium usque perventum foret, vi coronam cum sceptro et imperialibus ornamentis pervadens, ipse imperator fieret. Promittens tantum [Col.1163B] se sibi auxilium laturum, per duos ferme et amplius annos honore quo coeperat, eum secum detinuit, donec ea quae tanto incoeptui necessaria forent apparabantur. Erant autem tunc etiam quidam cum duce, qui in palatio tempore Michaelis imperatoris servientes faciem ejus se novisse, et hunc similem minime, vel in modico assimilari dicerent; sed fraudulenter hunc spe alicujus a duce accipiendi muneris advenisse. Porro dux, uterne an pro certo esset aequipendens, cum multus susurrus inter suos super tali negotio fieret, ab incoepto minime deterrebatur, sed potius quod coeperat exsequens, cum ipse non esse hunc dubitaret, nil de hac re dubitare asserebat, et hoc ex industria quidem laudans suos faciebat, ne ab ipsis ab incoepto [Col.1163C] dehortaretur.CAPUT XIV. Dux classem aptat versus Graeciam. Talia disponens, tacita sed mente reponens, Sumptibus insudat, quo Byzantium sibi ludat. Undique terrarum quaerit spem materiarum. Nulla remittuntur, nec rustica despiciuntur. Sed prodesse queunt quae jam despecta fuerunt. Ligni caesores mandantur in arte priores. Undique terrarum conducitur ars tabularum. Robora caesa cadunt, resecantur, sectaque radunt Artifices ligni. Ferrum faber applicat igni. Anchora conflatur, clavorum forma paratur. Compago navis texitur superaddita clavis. Obducunt imas alii lanugine rimas, [Col.1163D] Atque picem liquidam properant superaddere quidam. Vela suunt isti, studium dant funibus isti. Classis adaptatur, non navis sola paratur. Crescat ut in numeros studiosius imminet heros Omnibus aptatis, et navibus arte paratis, Per liquidum pontum classis conflatur Hydruntum.CAPUT XV. Comes Tauromenium obsidet. Interim dum ista aguntur anno instante 1078, [Col.1164A] comes Tauromenium obsidens viginti duobus castellis vallavit; ita ab uno in alterum sepibus et stropibus claudens, sed et navalibus copiis a procinctu maris cingens, ut nullo latere pateret aditus ad castrum volentibus hostibus aliquid introducendi vel educendi. At dum quadam die de castro in castrum per praecipitia scopulosi montis comes visum transiret cum paucis, pars quaedam Sclavorum inter myrtetica virgulta latitans in quodam arctioris transitus loco prorumpens irruit. Et nisi Evisandus quidam, natione Brito, audito strepitu armorum, sese comiti et hostibus interposuisset, de ipso comite, ut aiunt, hostibus triumphus cessisset. Sed cordium solus inspector, Deus, bonam intentionem principis in praecedentia, sive subsequentia per [Col.1164B] eum futura bene praenotans, aliter quam illi moliebantur rem transtulit. Scriptum quippe est: Non est sapientia, non est prudentia, non est consilium contra Dominum (Prov. XXI, 30).CAPUT XVI. Evisandus pro comite occiditur. Evisando itaque in domini fidelitate taliter interfecto, dum nostri in arma ruunt, hostes per praecipitia scopulosi montis elapsi sunt. Sic mors Evisandi vice comitis sub Dei praesidio fuit. Comes autem fidelitatem ejus honeste remunerans, corpore humato decenter, multa beneficia egenis e sacris locis pro redemptione animae ejus, nec immerito contulit. Montium autem cacumina cum ipsis vallibus perlustrans, peditum copiis iter faciens, [Col.1164C] a monte, qui ab incolis Gibel appellatur, quem nos Etnam dicimus, usque Trainam neminem ejusdem superstitionis impunitum dimisit.Militibus multus planctus fuit iste sepultus. Nam suo merito charus fuit undique Brito. Pro merito fidei sortem capiat requiei. Cui cum sit ita mors, est comiti data vita. A Juda discat , quem tanta fides sibi dicat. Ille Deum vendens, laqueo se postea pendens Mortem mercatur, cum traditione notatur; Hostili cultro spes hujus se dedit ultro, Ut dominum servet, meritumque sibi coacervet. Non virtute pari debent ii subtitulari. Traditor alter erat, ut salvet et alter anhelat. Angelicam pennam capiet hic, ille gehennam.CAPUT XVII. Golafri ab Africa sub Tauromenio visi sunt. [Col.1164D] Quatuordecim ergo naves, quas Golafros appellant, ab Africa regis Tunicii piratarum more per mare palantes sub Tauromenio appulsae, quodam diluculo a nostris in mari haud longe anchoris fixis conspiciuntur. Nostrae autem naves armatis expositis minus erant ad exsequendum paratae. Comes autem latronem, quinam sint, quave de causa vel unde, hostes ne an pacem portantes [Col.1165A] advenerint, sciscitatum mittit. Interminando subjunxit si in tanto sui juris vel modicum quid injuriae vel fecissent, vel facere attentare praesumerent, nusquam impunitos a se evadere posse. Ac dum nil mali adversus ea quae ejus juris erant sub excusatione et obtestatione legis suae machinari renuntiantur, sed potius ex edicto regis Tunicii, ut infestos piratas a mari, si invenirentur, propellerent, missos, ejus famulatui, si necesse foret, inservire paratos, primi cujusque navis ad amicum colloquium invitantur, ut si vel victu, vel aliis quibuslibet rebus minus sufficientes essent, ejus munificentia supplerentur; qui dum invitationi assentientes foedere suscepto advenire appararent, aura contraria insurgente, naves cum ipsis per aequora pulsae ab [Col.1165B] intuitu nostrorum protinus sunt avulsae: Sic quos invitat, boreas accedere vitat. Et quod promisit dare, ne daret aura recisit.CAPUT XVIII. Tauromenium capitur. At comes intentus fuerat quibus ante retentus: Obsidet et pugnat, castrum pro posse repugnat. Certamen datur ; comes huc perstare conatur . Quamvis cura ligat, tamen hunc res nulla fatigat. Instat, et hortatur, hostes virtute minatur. Dat; dare promittit; nil non tentando remittit. Ad quod adhortatur socios, prior esse probatur Cum sit certamen, et fratribus esse levamen, [Col.1165C] Ante suos fertur, cum posteriore refertur. Primus ad excubias Othonus , alter Elias Tertius Arisgotus, Jordanus abinde remotus Esse recusavit, socios haec ars animavit. Exiit edictum, liceatne quaerere victum. Sic devincuntur, nostri statione fruuntur. A montis magno prohibentur abundique; stagno. A nullo subduntur ; post addita deminuuntur. Unde fames crevit, congressus ab hoste quievit. Decrescit virtus, habet hostis jam prope victus. Solo securus, quod cingit abundique murus. Ut det congressum , cavet extra figere gressum. Deficit ut panis, populus superatur inanis. [Col.1165D] Sic comes accitur, castro pro velle potitur. Arbore sub lauri curvantur moenia Tauri. Foedere confecto, dolet hostis in hoste recepto; Sed quamvis doleat, non dissimulando revelat. Cur doleat nostris, quia laetus erat suus hostis. Si sic fortuna diversa fit, est tamen una. Illis sit tristis, gaudens cognoscitur istis. Sextus erat mensis quo fervidus eminet ensis. [Col.1166A] Piscibus obsedit, fervente Leone recedit. Tanto sibi adjumento collocato divinitus, Ne appareat ingratus vilipendens Rogerius, Secum coepit deputare quid litaret potius. Caementarios conducens undecunque aggregat; Templi jacit fundamenta in urbe Tainica. Ad quod perstans aevo brevi superat. Laquearia tectorum ligantur ecclesiae; Parietes depinguntur diverso bitumine; Consecratur in honore Virginis puerperae, Multa dote augmentatur, terris, sive decimis; Ornamentis palliatur, et diversis copiis. Cathedra pontificatus sublimatur infulis; Sacer clerus augmentatur, prout sumptus suppetit, Altaris vasa, vel vestis plusquam clero sufficit. [Col.1166B] Candelabra, cruces, textus ac cerafumbuli . Ex metallo signa fiunt plebem invitantia; Melodiam dulcem reddunt, pulchre consonantia . Melodizat sacer clerus hymnos sacris laudibus; Praesul verba sacrae legis seminat in gentibus. Divinus cultus arcessitur pluribus credentibus Cui debent haec ascribi nisi tanto principi? Qui reduxit sacram legem, unde prius corruit. Cujus ope fit hoc totum, et hanc legem edidit . Textum libri persequamur: nam ista sufficiunt. Sermo nimis inculcatus interdum fit taedium. Subsequens stylus narrabit, si quid est residuum. Urbs Traina felix gaude, da dignas laudes titulo . [Col.1166C] In te primo reparatur divina legio . Messana consociata pari servit clypeo.CAPUT XIX. Jacenses et Civenses comes obsidet. Incarnati Verbi anno millesimo septuagesimo nono Jacenses natura montis in quo habitabant, numerosa multitudine suorum fisi (erant enim usque ad tredecim millia familiarum), jugum nostrae gentis abhorrentes statutum servitium, et censum persolvere renuntiant. Comes vero per legatos eos conveniens, nunc blandimentis eos mulcendo, nunc minis attentando ne contra se insurgerent, neve per vitium incurrerent, neve eum irritando contra se excitarent, ab incoepto detrahere nitebatur. At ubi [Col.1166D] minus proficit, exercitu admoto, quos blanditiis vel minis nequit, virtute attentando flectere aggreditur. Mons autem quem inhabitabant ita ab omni latere scopuloso praecipitio erat munitus, ut ex nulla parte ascensus pateret, excepto uno solo arcto, arteque exciso aditu, quo civibus egrediendi et ingrediendi iter porrigebatur, et hoc in excelsiori cacumine ejusdem ascensus porta, murusque ex utroque latere [Col.1167A] in longum porrectus munibat. At, quia mons hic spaciosi ambitus minus claudi obsidendo poterat, illis potissimum in locis ubi infestiorem se hostibus fieri posse existimat, sedes ponit. Porro Jacenses ac si pro vita certare, instare, omnia circumire, nil remittere, quibus partibus plus timebant loca munire, inde infatigabiles adesse vigilanti cura studebant. Et quia armenta sua, et pecora secum in abditis ejusdem montis, cavernosisque locis a pervasione hostili tuta aggerebant, et minus ab hostibus ea diripi metuentes, obduratiores erant. Comes autem quanto eos in sui defensione attentius instare videbat, tanto altiori ira inflammabatur, quo se eos minus laedere posse cognoscebat. Non ab incoepto deterrebatur, sed eo instantius quo praevaleret omnia [Col.1167B] conando nitebatur. Sicilienses ergo milites suos, quibus jam impertierat possessiones insulae, quantum subjugaverat, apud Parthenicum, et Cortitum dimittens, Jacensibus infestos fieri praecepit; ipse cum Calabrensibus Cinisum, qui similiter contra se recalcitrabat, obsessum vadit. Sicque uno, eodemque tempore uno in confinio duas obsessiones, et a se divisas ponens, utrasque fortissime tenuit, atque de una ad aliam saepissime migrans hortari, instare, per se ipsum omnia attentare hostibus infestus adesse, nunc minis, nunc incursionibus terrere, suis blandiri, plurima largiri, ampliora largire , in sui fidelitatem arrigere, hostibus infestos reddere non desistebat.CAPUT XX Eosdem capit. [Col.1167C] Mensis erat sextus : sextilem denotat aestus; Hic studet ut laedat, studet alter ut ille recedat. Laedunt, laeduntur, sic alternando premuntur Sic paribus votis non deficit hostibus hostis. Tempus erat messis; armis macerat ita fessis. Uruntur messes, turbat res ista Jacenses. Quodque jam laedit Cinensibus haud bene cedit. Consilium captant, succurrere messibus aptant. Sed cum vi nequeunt, hoc artibus addere quaerunt. conveniunt comitem, tentant sibi reddere mitem, Foedere componunt; fraudis munimenta reponunt. Fruges salvantur, comitique reconciliantur.CAPUT XXI. Comes filiam suam comiti Provinciae dedit. [Col.1167D] Igitur anno Dominicae Incarnationis 1080, Raimundus famosissimus comes Provinciarum famam Rogerii Siculorum comitis audiens, propter strenuitatem, [Col.1168A] quae de ipso referebatur, legatos dignos, qui a tanto ad tantum dirigerentur, mittens Mathildim filiam suam, quam de prima uxore admodum honestae faciei puellam habebat, sibi in matrimonium copulandam expostulat. Quod cum a comite concessum, renuntiant : qua de re ille non minimum gavisus; erat enim, propter formositatem quam de ipsa audierat, illam ardentissimo amore cupiens; audito termino nuptiarum, per se ipsum in Siciliam accedendo, diem praevenire accelerat, venientem comes honore condigno excipit, pactiones renovantur , dos puellae sub testamento chirographizatur ; sponsalia praesentibus utrisque partibus , precibus ab episcopis et sacris ordinibus catholice celebrantur. Qui jamdudum inter juvenem [Col.1168B] et puellam paulatim adoleverat, prima nocte, ut assolet, immensum excrescit. Celebratis itaque, et non sine magnarum expensarum sumptibus nuptiis, socer generum suum aliquandiu secum retinens, tandem munificentiis benevolum, ut res ipsa expostulabat, factum, sed et iis qui cum ipso advenerant singulis singula, prout quemque esse sciebat, largiens, navibus apparatis placido aequore a se cum filia dimisit. Illi autem vel a ventis accuratissime committentes, zephyro suffragante , brevi tempore unde venerant, cum sponsa reducunt .CAPUT XXII. Castum conjugium laudatur Spernit nata patrem, puduit nec relinquere matrem. [Col.1168C] Externo comiti sociatur delectari . A quo nutritur caret, hic alteroque potitur. Poena quidem multa cum nutrix , cum sit adulta. Nec quae nutritur lascivo fratre potitur. Plus externum quam quem sit jure paternum. Nec nimis hoc culpo, quamvis hic talia sculpo. Nec prohibens vito, cum fiat invita marito. Diligat et juste foedus servando venuste. Nam quos lex jungit, sententia nulla repungit. Ut soboles crescat, ne deficiendo tabescat. Prima virago datur, primoque viro sociatur. Tali fortuna duo sint ut carne sub una. [Col.1168D] Lex ita divina praecepit, non peregrina. Pinxit Scriptura quae sunt facienda futura: Postponat patrem, postponat denique matrem Quisquis et uxori jungatur amore priori Jure maritali servatur linea tali.CAPUT XXIII. Dux Romaniam vadit. [Col.1169A] Igitur famosissimus Apulorum et Calabriae dux Robertus, dietim instigante se Michaele qui ad se transfugerat, ut coeperat, versus Romaniam animum intendens, anno Dominicae Incarnationis 1081, mense Maio apud Hydruntum venit, apparatisque pro processu sumptibus tanto incoeptui dignis, quindecim naves trans mare aliquam urbem praeoccupatum mittit, ut, cum ipse cum reliquo exercitu subsequeretur, imbecille vulgus, cujus pars maxima in expeditione erat, quo se ab hostili incursu, si necesse foret, tueretur, haberet. Illi vero vela ventis committentes de nocte apud Corofon applicant. Insulaque de mari eminus inspecta, multitudinem hostium [Col.1169B] quam invenerunt abhorrentes, minime a navibus progredi praesumunt, sed reditum accelerantes, duci placidum, etiam si major esset exercitus, renuntiant. Dux itaque plurimum exhilaratus copiis navibus introductis festinus cum omni classe transfretare accelerat, pluribus ex remanentibus amicis, quibus Apuliam Calabriamque procuratum delegaverat, timore eum, et qui cum ipso abibant, amittendi, usque ad ipsa lacrymarum indicia, quas affectus pietatis exprimebat dolentibus; quibusdam vero ex iis qui cum ipso proficiscebantur timore tam horribili, ad quod intendebat incoeptus, ac si febrium typo gravarentur, militibus demisse trementibus. Nam quantae audaciae, cujusve militaris strenuitatis dux iste fuerit, cum per multa exercitia satis [Col.1169C] abundeque clareat, etiam si reliqua omnia sileant, ex hoc potissimum indubitanter adnotari potest, quod cum tam populosum imperium, tamque copiosum imperatorem, totve millia hostium pauca manu spe subjugandi bello lacessere tentatum ire praesumebat, ipse armatae militiae non plusquam mille trecentos milites secum habuisse, ab eis, qui eidem negotio interfuerunt, attestatur. Porro copias ei, viresque quas res ipsa tempusque, quantum ad numerum, oculorum intuitu minus sufficienter administrabat, ipsa ejus animo innata militaris ferocitas, ac si plus ipsis hostibus necessariis copiis abundaret, sufficienter supraque eum habere in mente repraesentabat; suorumque animos prae timore minus [Col.1169D] hilares, laetum vultum ostendendo, largis ejusdem regionis possessionum thesaurorumque, ac si jam debellavisset, promissionibus recreando, spe ea in posterum recipiendi, si strenue secum agere volunt, ad militaris exercitus pericula tentanda, quae formidolosa aestimatio dehortabatur, promptiores reddebat. Copiis itaque tanto incoeptui dignis pro spe apparatis, dum naves per aequora prudente remige reguntur, aura leni prosperante ventosa carbasa, usque ad portum placidae applicationis impune recipiuntur, parsque classis applicat in portum, qui [Col.1170A] Herico dicitur. Post autem ubi fluvius Bajosae in mare defluit, placido littori transfertur. Dux ergo pro libitu suo placido littore potitus, navibus digrediens, mox ut terram pedibus attigit, inspecta amoenitate situque locorum, suis dixisse fertur: O fortissimi milites, et honoris praedecessorum non degeneres haeredes, haec est enim haereditas vobis competens. Pro hac adipiscenda armis decertandum est. Non vos deterreat ignobilis vulgi, et imbecillis, quamvis numerosae, multitudinis strepitus hostium, sed adhortetur species et fecunditas hostilis adipiscendi haereditaliter agri, speciesque et abundantia post certamen, si strenue agitis, vobis debitarum rerum. Haec dicens, castrum, quod Casopolis dicitur in insula Caroli oppugnans capit, et [Col.1170B] aliud castrum, quod ex nomine insulae Carofium nomen accepit, cum tota insula suae mancipat servituti. Inde progrediens urbem, quae Avolucia dicitur, juxta Pemachios campos, quia confinio quo applicuerat adjacens erat, mox oppugnatum vadit. Porro cives ducis adventu audito, praesentiaque nimium territi, viribus suis ignaviter diffidentes, deditione a se ipsis facta ejus ditioni cum ipsa urbe subduntur. Castrum etiam quoddam urbe haud procul situm, quod Canna dicebatur, a praesentia ducis timore languidum, et eo maxime quod Avalonem , quae bellicis copiis se abundantior erat, deditionem fecerat , haud secus subditur.CAPUT XXIV. Dux Duracium obsidet. [Col.1170C] Fortunam sibi dux satis bene cedere Cognoscens, adjicit plurima visere. Duraci moenia obsidet, undique Armata populi manu. Sic urbs contremuit hostibus obsita, Diffidunt sibi jam fortia moenia, Insistunt civibus tela minantia Alternant sibi funera. Sed plus atteritur asperitatibus Graecorum populus territus hostibus, Nec reddit timidus aspera vulnera: Vires abstulerat timor. Constantinopolim chartula mittitur [Col.1170D] Hostes in praelio adfore dicitur. Ereptum veniant cum pretio quaeritur, Ne subdantur ab hostibus.CAPUT XXV. Dux cum Venetianis bellatur. Imperator itaque, de praesentia hostium sinistro nuntio accepto chartulis expeditionem submonens, totum imperium sollicitat multisque millibus, paucis numero hostibus, sed strenuitate abundantioribus, occurrere parat. Credensque a multitudine suorum eos facile occupari posse, Venetianis mandat ut plurima [Col.1171A] classe apud Duracium sibi occurrant, ut si ibi forte nostri bello ab ipso devicti, fugientes per mare evadere niterentur, ab ipsis navali certamine praeventi, facilius intercepti perimerentur. Cui jussa fideliter complentes classem accelerant, triduoque ante sibi praefixum ab imperatore terminum, versus Duracium adventare a nostris eminus in mari conspiciuntur. Ad quorum intuitum nostri in arma ruentes, navali congressu dimicaturi hostibus promptissime occurrere accelerant. Sicque per totam diem utrinque acerrime congressum est. At cum jam die refrigerante sol ad occasum vergens liquidas undas Oceani quasi subintrare videretur, praevalente hostibus strenuitate nostrorum, Venetiani viribus exhausti, deditionem pollicentes, pacem induciasque [Col.1171B] usque in crastinum, quos duci pro libitu suo foederentur expostulant. Sicque, nostris quod expetebant inconsulte concedentibus, certamen hac vice scinditur, nostri in portum suum revertuntur. Nostri itaque, deditionis falsa pollicitatione delusi, per totam noctem, quasi jam hostes triumphavissent, gloriantes, dum usque in crastinum securius sustinent, Venetiani naves suas pluribus commeatibus aggregatas, nocturno silentio exonerando levigantes, et in summitate mali uniuscujusque navis solium duorum, vel trium hominum arte componentes, lapidibusque et pilis ad jacendum munientes sese ad defensionem potius quam ad deditionem aptant. Dux vero, doli ignarus, summo diluculo potentiores [Col.1171C] exercitus sui qui eos se ipsos sicut promiserant dedentes susciperent, mittens, salvis omnibus quae ipsorum erant, usque ad se deducere praecipit. Sed advenientibus Venetiani arma potius quam deditionem ostentantes, dum magno impetu versus ipsos grassantur, nostris, quia imparatiores processerant, certamen declinantibus, ipsi in portum Duracensem ad ignominiam damnumque nostrorum impune applicant, sicque facultatem liberam urbem ingrediendi habentes, vicissim nautae urbicensibus et urbicenses nautis consociantur, invicemque per totam noctem et diem consilium captantes plus minus a medietate noctis transacta, sub pallore lunae armantur, navibusque littore ocius amotis, buccinis concrepando nostris certamen offerre progrediuntur, [Col.1171D] quibus nostri certatim occurrentes acerrime utrinque congreditur. Sed illi artificiose ignem, quem Graecum appellant, qui nec aqua exstinguitur, occultis fistularum meatibus sub undas perflantes quamdam navem de nostris, quam Cattum nominant, dolose inter ipsas liquidi aequoris undas comburunt. Sed nostri dolo cognito, facto impetu aliam navem de suis non minoris pretii penitus in mare submergunt, sicque damno contra damnum composito, pari ultione facilius fertur, nostrisque exhorrescentibus dolum ipsorum, ipsis autem strenuitatem nostrorum, certamen utrinque diremptum quievit. [Col.1172A] Ipsi in portum urbis, unde exierant, regrediuntur; nostri vero, ubi prius applicuerant, persistunt.CAPUT XXVI. Dux cum imperatore praeliatur Porro in crastino summo diluculo illucescente, mense Octobri instante, dum pars exercitus nostri pabulum quaesitum ire appararent, imperatorem cum innumerabilibus copiis adventare per signa in summitatibus hastilium eminus eventilantia deprehendunt. Fit concursus et strepitus in castris; alii terrentur, alii animo promptiores, minus fortes exhortantes, recreando robustiores fiunt. Dux vero videns sibi belli certamen imminere, ut suis omnem spem fugae auferendo ad defensionem sui ardentius [Col.1172B] inflammaret, naves suas a mari protectas omnes combussit, ne forte cum acrius praelium nostris immineret, timidi certamen declinando, spe transmeandi illorsum aufugerent. Imperator vero appropinquans haud procul a castris nostrorum, sed quasi stadiis quatuor interpositis, castrametatur; exercitus ab undique ipse facit , nemine ipsorum adversum nostros, sed neque ex nostris adversum ipsos ipsa die aliquid praesumente. Sequenti nocte dux primas noctis facit excubias; secundas, videlicet a media nocte, donec diescat, Boamundus filius ducis. Mane autem facto, dux ipse lucis crepusculo, omnesque nostri surgentes cum summa devotione hymnos Dei, cum missarum celebratione audiunt; presbyteris compunctive confitentes peccata, muniunt [Col.1172C] sacri viatici ministeriis. Sicque ordinatis aciebus ad certamen gradatim et conjunctissime progrediuntur. Imperator vero sibi occurrens tanta multitudine undique conspicatur , ut nullius montis ascensus ad supervidendum extremitatem ejus sufficere videretur. Angli vero, quos Waringos appellant, ab imperatore primitias congressus expetentes, certamine inito, caudatis bidentibus, quibus hoc genus hominum potissimum utitur, infestissime instantes, nostris admodum importuni primo esse coeperunt, cum ecce quaedam acies nostra ex adverso illis sub nudo latere prorumpens, forti congressu sauciatos, et ab incoepto deterritos in fugam cogit, qui versus ecclesiam S. Nicolai, quae ibi contigua erat, vitae auxilium expetentes, dum [Col.1172D] alii, quantum capacitas permittebat, subintrabant, alii tanta multitudine fecta superscandunt, ut pondere ipsa tecta dissoluta consubruantur , illos qui subintraverant, opprimentes conclusi pariter suffocarentur . Porro imperator videns Waringos, in quibus sibi maxima spes victoriae fuerat, enerviter superatos, et nostros insequentes adversum se adventare, territus fugam potius quam certamen eligit, omnisque exercitus Graecorum, tentoriis cum omni suppellectili sua relictis, quisque prior fugae fieri accelerat. Nostri itaque victoriam adepti, duce eos reprimente, haud longe fugientes [Col.1173A] persecuti sunt, sed ad castra eorum regressi, dux in tentoriis imperatoris hospitatur; caeteri qui priores accedebant, pretiosiora hospitia cum spoliis usurpant. Dux ergo videns hiemem sibi imminere, mensis enim erat Octobris, inde progressus super fluvium Daemoniorum castrum ad aestivandum construxit, quod ex suo agnomine vocans, Montem Guiscardi appellavit, a quo etiam diatim usque Duracium armata manu progrediens, diversis incursionibus crebro lacessebat. Castra vero diversa ejusdem provinciae ejus infestationem ferre non valentes, foedere cum ipso composito, deditionem facientes sibi conciliantur.CAPUT XXVII. Dux Duracium capit. [Col.1173B] Erat autem ea tempestate apud Duracium Venetianus quidam, nomine Dominicus, nobili genere, cujus providentiae major turris ad tuendum delegata erat. Hujus animum dux, quadam collocutione habita inter se frivola quantisper dignoscens, aliquando, sed rarius per se, aliquando per alios, ne forte fraus ab aliis inter ipsos componi deprehenderetur, attentans diversis in conventionibus, de traditione urbis sollicitare coepit. Animus vero cupidine aeger, ut a promittentibus avaritiae luxuria admiscetur, facile corruptus, a bono honestoque proposito proclivis in deterius dilapsus est. Dux denique neptem speciosae formae habens, filiam videlicet fratris sui Guilielmi principatus comitis, ut ei in matrimonium [Col.1173C] cum haereditate puellae competenti sociandum se dare spopondit, pro libitu suo favore usus, sacramentis ab utrisque partibus datis, illo ut urbem tradat, isto ut neptem conferat jurante, nox per traditionem urbem subintrandi terminatur. Dux de nanciscenda urbe certus, scalas ad transcendendum muros ex ligno componit. Venetianus autem in adjutorium ducis ex funibus per lexas advenientibus hostibus de muro dependentes porrigit. Et quia sic scriptum est: Nullus perniciosior hostis est ad nocendum quam familiaris inimicus; ab ipso qui vi tueri debuerat, libera facultate urbem prorumpendi hostibus concessa, sub nomine Guiscardi, sinistro clamore saepius ingeminato, buccinis [Col.1173D] concrepantibus urbs tota turbatur. Cives in arma ruentes, ignari quod hostes jam secum infra muros, et in altiori turri essent, incassum repugnare nituntur. Triduo tamen pro posse , sed frustra renitentes tandem vi coacti, foedere composito, deditionem ipsis facientibus , ditioni ducis colla submittunt .CAPUT XXVIII. Dux Castoriam capit. [Col.1174A] Igitur dux urbe potitus, pro velle suo ordinans, Fortino de Rosana procurandam delegavit. Ipse cum exercitu ultra progrediens, totam provinciam debellando sibi subjugatum vadit. Unde et apud urbem, quae Castoria dicitur, veniens, quia ditionem ejus subire recusavit, obsidione composita, eam undique vallavit, minisque terrendo et interdum blandimentis mulcendo, aliquanto tempore infestus persistens, plurimum lacessivit. Trecenti enim Waringi in eadem urbe habitabant, custodes ab imperatore deputati, quorum praesidio, et opere non minimum defensabatur. At cum nostros in oppugnando persistentes vident, machinamenta, quibus urbs [Col.1174B] facilius debeat debellari, et debeat apparere timentes, et capta urbe pejus foedus inire, sibi in futurum praecaventes, foedere confecto, deditionem faciunt, sicque urbe subjugata, omnes circumquaque provinciae cum finitimis castris ejus ditioni subjugantur. Ipse quippe omnes qui ad se convertebantur cum summa honorificentia habebat, muneribus augebat, eorum consilio in iis quae facienda erant plurimum utebatur. Et hoc ex industria, ut alii, cum ista audirent, facilius sibi applicarentur, agebat. Timor autem ejus totum imperium, usque ad ipsam regiam urbem tremere faciebat.CAPUT XXIX. Benarvet traditione Catanam intrat, et pualo post a nostris recuperatur. [Col.1174C] Cum ista apud Romaniam a duce agerentur, Siciliensi comite Rogerio apud Calabriam et Apuliam fraternis negotiis, uti suis, intento, Benarvet, apud Siciliam Christiano nomini infestus, multa incommoda inferebat. Erat callidissimus et militari exercitio deditus, audax, subdolus, aliud lingua proferens, aliud tacito pectore occultando gerens, Syracusi et Noti princeps; cujus consilio omnes Sarraceni, qui adhuc in Sicilia rebelles erant, innitebantur. Hic quemdam paganum, nomine Bencimine , quem comes apud Catanam majorem urbi praefecerat, callidis circumventionibus aggrediens, ad tradendam urbem multis munerum possessionumve pactionibus sollicitabat. Paganus vero nominis sui [Col.1174D] competens imitator, avaritia caecatus, fidei sacramentorumque quae comiti dederat oblitus, statuto termino, infra urbem illum cum maxima multitudine suorum fraudulenter de nocte accipiens, traditionis nomen sibi perpetualiter vindicavit. Quod factum cum per totam insulam personuisset, Christiani quidem eo quod tam nefanda fraus inter ipsos reperta sit, plurimum erubescebant; Sarraceni autem passim de tanta Christiani nominis ignominia [Col.1175A] subsannando exhilarabantur. Porro Jordanus filius comitis, et Robertus de Surda valle, et Elias Cartomensis , qui ex Sarracenis ad fidem Christi conversus, postea apud Castrum Joannis a sua gente hostiliter interceptus, quia negando apostata fieri noluit, martyrio vitam laudabiliter finivit, exercitu admoto versus Catanam iter intendunt. Benarvet vero eos advenire per speculatores suos, quos undique omnia visum praemittebat, audiens, extra urbem copiam suorum ad praeliandum ordinans dimicaturus occurrit. Pedites quidem usque ad viginti millia dextro latere suo in occursum hostium paulisper anteponens, ipse cum equestri legione in sinistro cornu fixus manens, hostes praestolatur. Nostri autem cum centum sexaginta tantummodo [Col.1175B] milites essent, nil remorati, certamen, Deum sibi propitium invocantes, ineunt. Tertioque super pedites impetu facto, cum immobiliter persistentes flectere nequeunt, declinantes eos, super equites irruunt, fortiterque congredientes multa strage facta in fugam vertunt, quos insequentes et extremos quosque caedentes, usque in portam civitatis impellunt. Benarvet vero sic per fugam vix elapso de peditibus maxima strages facta est. Nostri vero ante urbem tentoria figentes obsessionem praegravabant. Sed Benarvet clam de nocte urbe digrediens cum pagano traditore fugiens Syracusi se recepit. Sicque urbs a nostris recuperatur. Paganus traditor a Benarvet ne Syracusam, sicut Catanam fecerat, tradat, dum praemia pollicita requirit, truncatur.CAPUT XXX. Angelmarus apud Geracium contra comitem insurgit. [Col.1175C] Gregarius autem miles quidam, nomine Angelmarus , comiti diu servierat, cui ipse comes, quamvis infimioris generis esset, propter militarem tamen strenuitatem, quam in eo videbat, volens servitium suum honeste, ut sibi semper mos fuit, remunerare, uxorem nepotis sui Serlonis , videlicet apud Siciliam a Sarracenis interemptus fuerat, cum omni sibi competenti, ipsa multum renitente, in matrimonium sibi concessit, ut per praeclari generis mulierem, erat enim filia Radulfi Bajanensis comitis, militis generositas inter sodales clarior fieret. Ille vero apud Geracium, cujus quadrans [Col.1175D] ex dote mulieris sibi competebat, nuptiis solemniter celebratis, non jam humilitatis honorem servans, ad sui generis debilitatem mentem reducebat, sed uxoris generositatem in animo sibi vindicans, aequalem se, et genere, et dignitate illi cujus antea uxor fuerat, jactans proterve appetebat. Hic apud Geracium, ubi comes turrim firmaverat, demum defensabilem incipiens, paulatim provehendo, et interdum dissimulando fortissimam turrim effecit, Geracenses omnes suis adulationibus et favoribus [Col.1176A] sibi attrahens, et sacramentis datis et acceptis in amicitia confoederans. Quod cum comiti renuntiatum fuisset, insolentiam ejus animadvertens, et in futurum timens ne forte fiducia turris in aliquod deterius consilium reverteretur, turrim in modum domus habitabilis deponere humiliter jubet, increpans eum quod se inconsulto tale quid praesumpsisset. Ille vero, cum Geracensibus consilium habens, prave definito ipsis se sibi laturos promittentibus, beneficii sibi collati, ut assolet inter degeneres, oblitus contra comitem recalcitrare, potiusquam obedire indecenter elegit . Quod cum comiti compertum fuisset, Geracensibus ut turrim destruant et Angelmarum captioni suae mandent imperat; quibus non tam fidelitate Angelmari, [Col.1176B] sed quia omne genus nostrae gentis illis invisum erat, et magis discordias inter nostros quam pacem fieri exoptabant, ad id recusantibus, comes, legalitatem suam servans, hactenus homini suo diffidentiam in posterum mandat, sicque admoto exercitu versus Geracium obsessum pergit. Angelmarus vero, astu Geracensium animos demulcens, aliquanto tempore suae ineptiae complices detinuit. At dum vident se a comite exterius interiusque praegravari, coeperunt et ipsi a stulto proposito deficere et fatigari. Quod Angelmarus advertens, territus ne ab ipsis comiti traderetur et ipsi reconciliarentur, profugus evagans discessit. Uxor autem ejus, ad misericordiam comitis veniens, pia recordatione nepotis cujus uxor fuerat, salvis omnibus quae habebat, ad maritum [Col.1176C] conductum meruit; comes vero reconciliantibus Graecis Geracium recepit.CAPUT XXXI. Turribus Messana firmatur. Eodem anno idem comes, sumptibus pluribus apparatis, undecunque terrarum artificiosis caementariis conductis, fundamenta, castella turresque apud Messanam urbem jaciens, aedificare coepit; cui operi studiosos magistratus, qui operariis non deessent, deputans, interdum ipse visum veniens, ipsos per semetipsum cohortando, festinantiores reddens, brevi tempore turribus et propugnaculis immensae altitudinis mirifico opere consummavit, et quia hanc, quasi clavem Siciliae aestimabat prae caeteris [Col.1176D] urbibus quas habebat, fidelibus tutoribus deputatis arctiori custodia observabat. Ecclesiam etiam in honore S. Nicolai in eadem urbe cum summa honorificentia construens et diversis possessionibus augendo dotans, clericis ad serviendum deputatis, pontificali sede aptavit, sed eam cum Trainensi cathedra univit.CAPUT XXXII. Dux a Gregorio papa a Romania revocatur. Igitur famosissimus dux Calabriae, Apulorumque [Col.1177A] princeps Robertus Guiscardus, apud Bulgaros fortiter omnia sibi subjugando agens, anno incarnati Verbi 1082, a Romanae sedis apostolico viro Gregorio litteris continentibus angustiam suam acceptis, ut in adjutorium S. Romanae Ecclesiae reditum acceleret, multis precibus cohortatur. Imperator namque Alamannorum Henricus, quibusdam controversiis inter se ortis Romam cum exercitu veniens, obsessa diutius urbe, eamdem fortuna suffragante irruperat, Romanisque potentioribus sibi injungendo confoederatis, ipsum apostolicum virum in turri quadam, quae Crescentii dicitur, reclusum obsederat, aliumque in loco ejus, archiepiscopum, videlicet Ravennatem, Umbertum nomine, re indiscussa, contra sanctos canones, quod nefas est dicere, [Col.1177B] cathedrae beati Petri subrogaverat. Ipse vero tanta obsidione praegravabatur ut neque sibi usquam progrediendi liber transitus pateret. Dux vero, quamvis ad id quod coeperat intendere omnibus utilitatibus in animo praefert, tamen calamitatem sanctae Romanae Ecclesiae audiens, et dominum suum, sub quo omnia quae habebat possidere se cognoscebat, in tantum angustari, fidem datam, et legalitatem suam servans maluit sua, quamvis chara, ad tempus ponere, et sanctae Dei Ecclesiae vel domini sui necessitatibus inservire. Sicque filio suo Boamundo strenuissimo militi quae coeperat exsequenda committens, copiis omnibus sibi delegatis, ipse cum paucis placido remige versus Apuliam, versus Hydruntum applicat.CAPUT XXXIII. Duce revertente fraus populorum premitur. [Col.1177C] Ea tempestate plures, apud Apuliam propter absentiam ducis insolentes, adversus eum conspiraverant, volentes ea quae ejus juris erant usurpare, putantes eum altioribus negotiis intentum ulterius regrediendi illuc non curare. Unde et Gaufridus de Conversana apud urbem, quae Oria dicitur, haud longe a provincia Tarentina obsidionem ponens, plurimum lacessendo infestissimus erat. Dux vero apud Hydruntum applicans, audito urbi obsidionem imminere, illorsum cum paucis appropiare accelerat. Porro illi qui obsidionis primarii erant, per legatum [Col.1177D] ducem adventantem cognoscentes, praesentiam ejus exhorrescentes ab incoepto deterriti, cum plures essent, obsidione solita quisque fugam accelerans in sua dilabitur. Cives autem, sic obsessione qua praegravabantur eruti, advenienti duci occurrere accelerant; cum gaudio et omni obsequio excipiunt. Sed per universam Apuliam seditiones, quas infidelitas turbaverat, a praesentia ejus sedatae in conspectu ejus, acsi nunquam fuissent, siluerunt.CAPUT XXXIV. Dux fratre arcessito super Capuanum principem vadit. [Col.1178A] Porro dux, fratre comite a Sicilia arcessito, admoto plurimo exercitu, super Jordanum nepotem suum principem Aversae messes vastatum vadit. Nam cum antea inter ipsos diversis controversiis inimicitiae efferbuissent, hoc ira in principem plurimum incalescebat, quod noviter in damnum apostolici, imperatoris hominem ipsum effectum, et terram suam sub ipso deserviendam suscepisse audierat. Veniens itaque cum exercitu ante urbem Capuanam, et Castrum quod Aversa dicitur, ipso invito, nec propulsare valente, per octo et eo amplius dies commorans, multa depopulatione totam [Col.1178B] provinciam lacessivit. Sed quia ipse Jordanus elegantissimus miles erat et elegantissimos secum habebat, multa militariter diversis congressibus utrinque perpetrata sunt. Inde itaque, rediens per totam Apuliam et Calabriam, exercitum perscribens submonet, ut proxima ventura aestate secum Romam super imperatorem ituri expensas commeatus aptarent.CAPUT XXXV. Jordanus contra patrem insurgit Comes, a fratre noviter a Bulgaria revertente invitatus, sibi occurrere versus Apuliam intendens, Jordano filio suo Siciliam procurandam delegat, interdicens omnibus ne quis in iis quae praeciperet sibi contrarius esse praesumeret. Erat autem Jordanus [Col.1178C] ex concubina, tamen magnae viris animi et corporis, et magnarum rerum gloriae, suae dominationis appetitor; et jamdudum consilio pravorum sibi adhaerentium juvenum tacito sub pectore usus, insurgendi conspirationem versans, sic discedente patre, locum suae pravae dispositionis, ut sibi dicebatur, nactus, plures callide circumveniendo, fidem illorum, necdum negotio aperto, astu abstrahit ut quaecunque ipse prior inciperet, ipsi complices in perficiendo persisterent. Talibus itaque deceptis, tandem dolum diu dispositum aperit. Cum quibusdam displicuerit , pluribus placet. Quibus quisque talibus assentire renitens improbe hortatur ne fidem datam mentiri [Col.1178D] velit, sacramenta patri exhibita in hoc salva fore, quod proficiscens quidquid Jordanus vellet vel praeciperet, omnibus obedire debere imperaverat. Jordano plura promittente, sic pravi consilii assensus inter plures a Jordano in iis quae patris erant, ultra quam deceret, vel ab ipso patre concessum erat, praesumitur. Nam castrum Sancti Marci et Mistretam sibi usurpans, detecta fraude, praedas per totam provinciam ibidem introducit. Sed et versus Trainam hostiliter accedens, patris thesauros, qui illuc servabantur, asportare nisus, dispositione sua [Col.1179A] frustratus, vacuus redit. Nam fideles comitis, fraude comperta, simul convenientes, hostiliter accedentem ab ipsis finibus arcent. Quod cum patri renuntiatum fuisset, reditum accelerat, atque, ut vir sapiens, provide agens, ne filius territus ad Sarracenos, qui adhuc rebelles erant, transiret, versus eum hostiliter ire dissimulat; sed omnia quae fecerat filius, juvenili aetate et indulgentia digna ascribit. At cum filio quae fecerat patrem leviter ferre nuntiatur, minus iis qui secum erant prospiciens, flebili foedere interposito ad patrem accedit. Pater ad tempus iram dissimulans, advenienti filio laetum vultum ostendit. Sed paucis diebus interpositis pater, in futurum prospiciens ne si ii qui tale consilium filio complices facti dederant impune transirent, [Col.1179B] alii ad simile aliquid praesumentes raperentur, nesciente filio, duodecim priores hujus erroris, unum post alium arcessens, oculis privari fecit. Quo facto filium etiam tali incoepto ulterius compescere terrendo volens, arcessitum, idem causa justitiae facere fingens minatur. Sed a fidelibus suis, quibus ex industria idem agere praedixerat, retentus, territo filio, de caetero pro libitu suo, ut decuit, usus est; nam disciplina et rigor justitiae cum pace communionem habent, Psalmista attestante, qui ait: Misericordia et veritas obviaverunt sibi, justitia et pax osculatae sunt (Psal LXXXIV, 11). Sic enim misericordia sectanda est ut justitia remissior in ultra, quam decet, non sit, ne vitia nimium inolescant. Unde et providus pater, ut sapiens medicus, hunc [Col.1179C] ipsum filium suum, ut a pravitate compesceret, tanto rigore territum attrivit.CAPUT XXXVI. Dux Romam vadit et capit. Anno itaque Dominicae Incarnationis 1083, omnibus accuratissime apparatis, equestri plurimo exercitu, sed et peditum copiis dux versus Romam ad obsessionem imperatoris, infideliumque Romanorum papam Gregorium, qui et Ildebrandus ante susceptum papatum dicebatur, contra Caesarem, si necesse sit , et nisi cedat, dimicatum leonina ferocitate iter intendit. At cum jam prope ventum est, incaute incedere volens, ordinatis aciebus, mille [Col.1179D] electos milites, cum totidem vexillis praemittens, aliam aciem cum tribus millibus pedetentim subsequi praecipit. Ipse, cum reliquo exercitu peditum copias et quaeque infirmiora ante se ponens, provide subsequitur. Audierat quippe milites imperatoris sibi in occursum, Romani ex parte aquaeductus exisse, sed hoc sibi falso relatum erat. Nam ipse imperator, jamdudum multa ex parte exercitum suum a se demiserat, et cum minori militia quam accesserat Romae nil tale suspicatus morabatur; dumque hostes adventare praesentiit, suis viribus [Col.1180A] minus sufficiens, et Romanorum fraudem, quamvis indeficientes illi adesse promitterent, pertimescens, cum maximo dolore animi cedens, Urbe digressus jam ante triduum recesserat. Dux itaque neminem sibi, ut suspicabatur, occursantem hostiliter offendens, libero ad urbem accessu usus, ante portam, qua via Tusculana porrigitur, juxta aquaeductus castrametatur, ubi triduo commoratus. Urbe undique circumconspecta, quodam diluculo cum mille et trecentis militibus ad portam, quae S. Laurentii dicitur, sub aquaeductu juxta Tiberim, ubi minorem custodiam, nemine in illa parte aliquid suspicante, persensit, accedens, scalis silenter appositis muros transcendit, portisque ferro apertis suos introducens, per plateas urbis usque ad pontem, in quo [Col.1180B] suus exercitus praestolabatur Guiscardum clamoribus ingeminando, civesque terrendo, portaque vi potius fracta quam reserata suos intromittens, Urbem irrumpit. Sicque directo impetu usque ad turrim Crescentii percurrens papam eripit, eductumque honore, quo decebat abducens palatio Lateranensi restituit, ubi dux prior, et omnis exercitus, subsequenter cum oblationibus ad pedes ejus debito more provoluti, plurimum thesaurum contulerunt. Porro Romani viribus resumptis, conspiratione invicem facta, tertia die post congregati, per medias plateas Urbis impetu facto super nostros irruere conantur. Fit clamor et strepitus in Urbe. Nostri, a mensis quibus assidebant, prorumpentes, ocius in arma ruunt, hostibus hostes corruunt, dura frons ab dura [Col.1180C] fronte obviatur. Rogerius filius ducis, cum mille equitibus nesciente patre extra Urbem a Romanis infestari, citissimus cum impetu advolat. Sed Romanis fortiter insistentibus nullus impetus praevalebat, donec dux ignem exclamans, Urbe accensa, ferro et flamma insistit. Tunc demum Romani, incendium ferre non valentes, in fugam vertuntur. Dux fugientes extremos quosque caedendo usque ad pontem persequitur. Urbs maxima ex parte incendio, vento admisto accrescente, consumitur; nostri victores apud Lateranum revertuntur. Romani itaque, hostes infra muros sibi imminere cernentes, et eorum infestationibus praegravari ulterius ferre non valentes, consilio inter se prudentiores Urbis habito, [Col.1180D] eligunt sanius apostolico suo confoederando reconciliari quam diutius in incoepta ineptia persistendo hostili gladio nullo quaestu ventilari. Sicque pace expedita allocutum accedentes, pluribus circumventionibus de excusatione fraudis usi, tandem venia impetrata reconciliantur. Sacramentis pro libito papae, et ducis obligati foederantur. Nostris recedentibus Urbs a calamitate hostili absolvitur. At vir apostolicus, perfidiam Romanorum cognoscens et ulterius obsessione circumveniri cavens, consilio fidelium suorum usus, ad tempus Urbe digrediendo, [Col.1181A] Romanorum fraudem declinare , quam ibi persistendo et libera facultate eis concessa de se ipso periculum faciendo utrum ea quae promittebant fideliter an non servarentur tentare, sed cum duce in Apuliam secedens apud Beneventum venit; sicque in Apuliae partibus usque ad extremum vitae Roma invisa permansit.CAPUT XXXVII. Romani reprehenduntur. Roma, quondam bellipotens toto orbe florida, Colla superborum domans perlustrabas climata, Leges dabas, et habenis temperabas omnia. Ante te tremebant duces, principes, imperia, Curvabantur colla regum loris tuis domita. Nil superba resistebant, ense tuo territa. [Col.1181B] Ordinabas quod volebas; duces sive principes Deponebas quos volebas servos dans humiles. Artibus exercuisti justos habens judices. Dumque justa sectabaris, fruebaris prosperis. Leges a te requirebant omnes reges saeculi. Sententia per te data indivisa perstitit. Tempore haud longo talibus studiis Implicaris fraude tua turpibus negotiis; Fraude tua clarescente moeres despicabilis. Te jam nulli pertimescunt, terga praebes omnibus. Arma tua hebetata carent acuminibus. Leges tuae depravatae, plenae falsitatibus, In te cuncta prava vigent, luxus, avaritia, Fides nulla, nullus ordo; pestis Simoniaca [Col.1181C] Gravat omnes fines suos; cuncta sunt venalia. Per te ruit sacer ordo, aqua primum prodiit. Non sufficit papa unus, binis gaudes infulis. Fides tua solidatur sumptibus exhibitis. Dum dat iste, pulsas illum, hoc cessante revocas, Illo istum minitaris, sic imples marsupias, Cuncto orbi dans errorem haec miscendo schismata. Ni cessassent bonae artis in te prima studia, Nulli regi de te cessisset victoria. Miles quidem iste Normannus, qui te victam superat, Non terret te apostolorum sacra praesentia. Nec revocant ab incoeptis te sanctorum pignora. Fons quondam totius laudis, nunc es fraudis fovea, Moribus es depravata exhausta nobilibus, [Col.1181D] Pravis studiis inservis, nec est pudor frontibus. Surge, Petre summe pastor, finem pone talibus.CAPUT XXXVIII. Boamundus imperatorem superat certanao. Duce itaque apud Romam apostolicis necessitatibus inserviente, Boamundus filius ejus apud Bulgaros, [Col.1182A] ubi a patre relictus erat, strenue gerens, patris vices haud graviter exsequebatur, urbemque, quae Arta dicitur, obsidens, plurimum infestus persistendo, capere omnibus artibus nitebatur. Porro imperator audiens urbem sui juris hostibus praegravari, ducemque, quem plurimum pertimescebat, recessisse, absentia ejus viribus resumptis, exercitu admoto, urbi succurrendum multis copiis parat. Sed venienti Boamundus occurrens, certamine inito, bellum comperit . In primo congressu, qui primum accesserant, collisi sternuntur, subsequentes visu terrentur , fuga initur. Imperator cum primis fugientibus esse utile ducit. Imperatore fugato Boamundus victor efficitur.CAPUT XXXIX. Dux Romaniam iterum vadit. [Col.1182B] Quod cum duci cum triumphali gloria a Roma revertenti renuntiatum fuisset, filium a se non degenerare cognoscens et in hoc maxime quod uno in tempore duorum imperatorum fuga triumphali gloria laus sibi suisque concessa sit, veniens in Apuliam ministros suos undecunque convocans, omnibus suis ordinatissime dispositis, plurimo exercitu versus Graeciam, quae coeperat, exsecutum accelerare disponit. Navibus denique mense Septembri a tota Apulia, Calabria, sive Sicilia apud Hydruntum conflatis, copiisque necessariis introductis, prospera aura suffragante, optato portu applicans filium et quos cum ipso apud extremas partes [Col.1182C] dimiserat, de reditu suo sollicitando anhelos, plurimum laetitiae se ipsum repraesentando reddidit. Sicque ad quod venerat exsequens, omnem patriam suo reditu turbabat, urbibus infestus, obsessionibus indefessus , congressibus prior, excubiis nusquam absens, nunc minis terrendo, nunc blandimentis mulcendo imperium sollicitum reddens ante se tremere faciebat.CAPUT XL. Eclipsis solis fit. Papa moritur, et dux, et rex Anglorum. Mirabile quoddam praesagium, quod per totam Apuliam, Calabriam sive Siciliam visum est, huic operi inserere dignum duximus, maxime quod ea [Col.1182D] quae tale signum portendebat, nos ex parte non ignorare putamus. Anno denique incarnati Salvatoris 1084, sexto die Februarii inter sextam et nonam sol obscuratus est per spatium trium horarum, in tantum ut qui infra domos alicui operi insudabant, non nisi luminibus accensis interim quae coeperant, exsequi possent qui vero de domo ad domum [Col.1183A] transmigrare volebant lanternis et facibus uterentur. Sed antequam annus pertransisset, significatio talis eclipsis in quantum nos putamus pluribus cum maximo damno praeclaruit. Nam eodem anno venerabilis papa Gregorius, cujus superius mentio facta est, infirmitatis suae a medicis medicamentum expetens, frustratis medicaminibus obiit. Dux, Julio mense, et famosissimus rex Anglorum et Nortmannorum dux Guilielmus, nono die Septembris, moriuntur. Ducis vero exsequias uxor Gayta cum filio Rogerio, qui tunc cum ipso apud Bulgaros morabatur, et caeteri barones ejus debito honore, non tamen sine justitia exsequentes, funus transmeatum Venusium humatum perferunt. Graecia hostibus recedentibus libera laeta quievit, Apulia [Col.1183B] tota sive Calabria turbatur.CAPUT XLII. Rogerius dux efficitur. [Col.1184A] Jam fratribus Rogerio et Boamundo, utroque ducatum appetente, inter se dissidentibus et pluribus nunc ab isto, nunc ab illo incrementa expetendo, lucrum suum quaerentibus, multorum Apulorum fides quanti fuerit experimento claruit. Rogerius tandem adjutorio avunculi sui Siculorum comitis Rogerii, qui vivente fratre, idem sibi promiserat, dux efficitur. Omnia castella Calabriae, quorum necdum nisi medietatis cujusquam comes Rogerius habebat, a nepote ad plenum sibi concessa consignantur. Nunc itaque quia suprema dies tanti principis loquendi de ipso, quantum ad librum finem facit, finis quoque, ut mihi videtur, hujus hic ponendus [Col.1184B] est libri, ut, de novo duce mixtim cum comite loquentes, novum librum obsequamur.[Col.1183] Explicit liber tertius.INCIPIT LIBER QUARTUS. [Col.1183C] Si esset unde nova et elegantior poetria novo duci adhibenda esset, ut facundior sermo a juvene novorum, ut in tali aetate assolet, appetitore , novo stylo novos favores suo merito extorqueret. Sed ne stylum mutando hoc quasi adulatione facere dicamur, prioris poetriae ordine servato, orationis seriem exsequamur.CAPUT PRIMUM. Benarvet Nicotrum vastat. Igitur Rogerio comite nepotis utilitatibus, ut eum plenius in ducatu Calabrensi, vel certe in principatu et dominatione Apuliae contra voluntatem aemulorum suorum solidaret, intendendo praeoccupato, Benarvet Syracusi navigio apparato, navali exercitu apud Nicotrum veniens, a radice destruendo devastat. Direptis omnibus quae potuit, viros et mulieres captivos asportat. Sicque ante Rhegium veniens, ecclesiam haud longe in honore beati Nicolai, et aliam in beati Georgii sitam depopulat, sacras imagines deturpando conculcat, sacras vestes, vel vasa, suorum usibus aptando asportat. Inde progressus quamdam sanctimonialium abbatiam in [Col.1183D] honore sanctae Dei Genitricis et Virginis Mariae in confinio Scyllaciensi, loco qui Roca Asini dicitur , consecratam aggrediens devastat, sanctimoniales abductas turpi stupro dehonestatas abducit.CAPUT II. Comes cum Benarvet congreditur. Qua de re comes divinitus ira plus solito inspiratus, in ultionem tantae Deo illatae injuriae ardentissime insurgit, classemque, qua illum facilius [Col.1184C] circumveniendo opprimat, primo die Octobri aptare incipiens, vicesimo die Madii perficit; sicque sese affligendo, summa devotione in litaniis, nudis pedibus, per diversas ecclesias processiones exsequens, multa beneficia indigis largitus, navali periculo sese committens, versus Syracusam vela dirigit. Jordanum vero filium suum cum equestri exercitu illuc sibi obvium fieri praecipit, videns naves nutu Dei agi, et nulla aura vel remige impingente, rapidas aequorum undas e recto sulcare, ut facile perpenderet hanc expeditionem Dei favorem comitari, et hostibus praevalere debere. Comes igitur, honsione de obtinenda victoria certior factus, prima nocte Turoneum applicat; secunda vero apud Longaevam, tertia Resesalix . Hic Jordanus filius suus, cum exercitu equestri sibi obvius factus, multa inter se de iis quae facienda erant consilio habito conferentes, Philippum filium Georgii patrui , cum velocissima sagetia, versus Syracusam omnem rem exploratum mandant. Qui, jussa fideliter complens, de nocte inter classem Sarracenorum, ac si unus ex ipsis esset, circumnavigat; nam et lingua eorum ipse [Col.1184D] et nautae omnes qui cum ipso processerant peritissimi erant, omnibusque prudenter circumspectis, rediens certamen paratum renuntiat Deo propitio nihil periculi imminere. Hostibus audacter occurrendum hortatur; erat autem Sabbatum. Comes autem suos commonens prima luce illucescente hymnos matutinos cum missarum sacra exsecutione audivit. Presbyteris confitentur, sacris mysteriis initiantur, per totam diem ibidem morantur. Sequenti [Col.1185A] nocte mediante, aequore ancnoris extractis, cum silentio procedentes, luna illucescente Syracusam, ubi Benarvet acerrime cum classe sua praestolabatur, venerunt, certamen ineunt; utrinque congreditur. Benarvet instinctu diaboli, qui vitam ejus jam misera morte terminare volebat, quo navem comitis eminus agnovit, magno impetu grassans illorsum irruit, acriter bellatur; sed acrius excipitur. Nam a Lupino quodam primum jaculo confossus, dum a comite qui navim ejus insilierat minaci ense persequitur, ipse proximam navem de suis ad fugiendum saltu appetens, in mare cum pondere ferri demergitur, sicque injuriam, quam Deo arroganter intulit, divino judicio condigna ultione multatur poenas luendo, perpessus. Reliqui vero dum [Col.1185B] fugere nituntur, a nostris citato remige persecuti truncantur. Si Jordanus interim urbem oppugnasset, profecto facile debellata succubuisset; sed pater minus provide interdixerat sibi ne fieret. A Maio igitur usque in Octobrem obsessione urbi dedita, ipsa multum recalcitrante, plurima infestatio utrinque facta est. Cives vero, Christianos plurimos in captione infra urbem habentes, solutos ab urbe ejiciunt, rati nostros sic facile ab urbe processuros. At dum nihilominus persistere vident, uxor Benarvet cum filio et melioribus urbis, navibus duabus de nocte per medias naves nostras rapidissimo remige evadentes sese Notum recipiunt. Reliqui foedere composito deditione se et urbem reddunt, anno Dominicae Incarnationis millesimo octogesimo [Col.1185C] quinto.CAPUT III. Pisani Africam oppugnant, et comiti retinendam offerunt. Cum ista geruntur, Pisani qui apud Africam negotiando proficiscebantur, quasdam injurias passi, exercitu congregato, urbem regis Tunitii oppugnantes, usque ad majorem turrim qua rex defendebatur capiunt. Sed quia sua virtute urbe expugnata patriam retinere minus sufficientes, comiti Siciliensi, quem talibus praevalidum cognoscebant, eam, si recipere velit, per legatos invitantes offerunt. Porro ille quia regi Tunitii amicitiam se servaturum dixerat, legalitatem suam servans in damno [Col.1185D] illius assentire distulit. Rex vero Tunitius , cum certando resistere nequit, pretio pacem mercatus, quos armis minus sufficiebat, pecunia classe fines Christiani nominis pervasum ulterius tentare, et quos ejusdem religionis captivos tenebat coactus est absolvere.CAPUT IV. Rogerius dux et Boamundus ejus frater reconciliantur. Dux autem Rogerius apud Apuliam et Calabriam sua sapienter disponens, in omnibus strenue et provide [Col.1186A] agebat; et quamvis juvenili aetate esset, secundum quod agebat, eum non jam juvenem, sed moribus senissimum judicare posses. Militiae assiduus, frequentiam militum amans, colloquio affabilis, muneribus largus, labori vigiliisque indeficiens, Ecclesiarum defensor, pauperum et moerentium consolator, suis clypeus, hostibus aculeus, juste judicans omnia, excepto quod pietatis affectu obviante in rigore justitiae aliquantulum remissior erat. His artibus in se accrescentibus omnium bonorum favorem brevi obtinuit. Hic Boamundus fratrem suum ambitione ducatus a se desciscentem, qui jam urbem, quae Oria dicitur, traditione civium adeptus erat, per quam provinciam Tarentinam et Hydruntinam spe praedae complicibus undequaque sibi alligatis [Col.1186B] infestabat, minus adversum se proficere videns, non quod miles elegantissimus non fuerit, sed quia sumptus ad id negotii necessarii minus suppetebant, fraterna pietate commotus, arcessito ad se et reconciliato, partem paternae haereditatis contulit, annuens ei ipsam Oriam urbem quam pervaserat, adjiciens Tarentum et Hydruntum, sive Galipolim cum omnibus appendiciis et quidquid Gaufridus de Conversana sub ipso habebat cum famulatu ejusdem. Reliquos vero, si qui adversarii erant, sua strenuitate sternebat; ubi vero minus per se sufficiebat, Siciliensi comite, quasi pro verbere ad alios subjugandos utebatur, cujus virtute pluribus territis minus resistere praesumebant.CAPUT V. Comes Agrigentum obsidet et capit. [Col.1186C] Comes ergo Rogerius, omnes potentiores Siciliae a se debellatos gaudens, et nemine, excepto Chamuto, superstite, ad hoc assidua deliberatione intendit ut ipso circumveniendo debellato omnem sibi de caetero Siciliam subdat. Unde exercitu admoto, ipso apud Castrum Joannis immorante, uxorem ejus ac liberos apud Agrigentinam urbem obsessum vadit, anno Dominicae Incarnationis millesimo octogesimo sexto, prima die Aprilis; quam undique exercitu vallans, diutina oppressione lacessivit, studioque machinamentis ad urbem capiendam apparatis, tandem vicesima quinta die Julii viribus exhausta imminentibus hostibus patuit; [Col.1186D] uxor Chamuti cum liberis comitis inventa est captionis . Comes itaque, in urbe pro libitu suo positus, uxorem Chamuti omni dehonestatione prohibita suis custodiendam deliberat, sciens Chamutum sibi facilius reconciliari, si eam absque dehonestatione cognoverit attractari. Urbem itaque pro velle suo ordinans, castello firmissimo munit, vallo gyrat, turribus et propugnaculis ad defensionem aptat, finitima castra incursionibus lacessens ad deditionem cogit; unde et usque ad undecim aevo brevi subjugata sibi alligat, quorum ista sunt nomina: [Col.1187A] Platonio, Missor, Gastajel, Satuti, Racel, Bifar, Muclofe , Garo, Calatenissa, quod nostra lingua interpretatum resolvitur, Castra Feminarum, Lerata, Remise .CAPUT VI. Chamut Christianus fit; Castrum Joannis redditur. Comes itaque, sibi omnia prospere cedere Dei miseratione cognoscens, adjicit Castrum Joannis sibi aut oppressione aut certe astu, aliqua composita confoederatione, sibi applicare. Unde et quodam diluculo cum centum militibus versus Castrum Joannis properans, Chamutum foedere interposito locutum invitat. Quem diversis verborum circumitionibus attentans, deditione Castri et conversione ad Christi baptismatis regenerationem pulsat. Porro [Col.1187B] ille, cognoscens experimento de aliis sumpto comitem ad quodcunque intenderet, fortuna favente nihil frustra niti, aliquantulum etiam de conversione ad fidem tacito sub pectore inspiratus, clam suis agit ut statuto termino comes, cum exercitu ante castrum veniens, ipsum cum omni supellectili sua ad se transfugientem suscipiat. Timebat enim ne si in propatulo fieret, quod castrum reddere vel ad fidem catholicam transire niteretur, a suismet perimeretur. Comes a tali promissione laetus apud Agrigentum redit; statuto termino silenter exercitu conflato, haud procul a Castro Joannis, loco inter se praenotato insidiis occultatur. Chamut omnibus suis mulis et equis superpositis quasi aliquorsum processurus, urbe digreditur, ex industria super [Col.1187C] insidias nostrorum incidit, a nostris excipitur. Comperto Castrum Joannis a nostris oppugnatur. Porro cives tali facto viribus exhausti terrentur, pro re atque tempore consilium aptant. Foedere composito comiti reconciliantur. Castrum deditioni adjicitur. Comes Castrum adeptus laetus efficitur; nostrae genti ad tuendum fortiores turres assignantur. Chamut cum uxore et liberis Christianus efficitur, hoc solo conventioni interposito quod uxor sua, quae sibi quadam consanguinitatis linea conjungebatur, in posterum sibi non interdiceretur. Chamut, inter suos ulterius commorari vel differens, vel diffidens, ne comiti, quasi aliquam fallaciam miscens, suspectus fieret, vel minus crederetur, apud Calabriam [Col.1187D] in provincia Melitana a comite terram suis usibus sufficientem expetit. Quod comes sibi libenter annuens illuc secessit; sicque postea longo tempore vivens, ab omni fraude versus nostram gentem sese irreprehensibilem deinceps exhibuit.CAPUT VII. Comes episcopos per Siciliam ordinat. Comes, videns propitiatione Dei omnem Siciliam, excepta Butera et Noto suae ditioni subeundo cessisse, ne ingratus tanti beneficii sibi a Deo collati existeret, coepit Deo devotus existere, justa judicia [Col.1188A] amare, justitiam exsequi, veritatem amplecti, ecclesiam frequentare cum devotione, sacris hymnis astare, decimationes omnium reddituum suorum sacris ecclesiis attribuere, viduarum et orphanorum, sed et moerentium cum ratione consolator. Ecclesias passim per universam Siciliam reparat, ipse pluribus in locis de suo sumptus, quibus facilius fiant, attribuit. In urbe Agrigentina pontificalibus infulis cathedram sublimat, terris, decimis et diversis copiis, quae pontifici et clero competenter designata sufficiant, haereditaliter chirographis suis dotat, ornamentis et sacri altaris utensilibus ad plenum consignatis. Huic Ecclesiae Gerlandum quemdam, natione Allobrogum, virum, ut aiunt, magnae charitatis et ecclesiasticis disciplinis eruditum [Col.1188B] episcopum ordinans, praefecit. Haud secus apud Mazaram facere addens, omnibus quae rite sufficerent praelato et clericis ad plenum designatis, Stephanum quemdam Rothomagensem, honestae vitae virum episcopum ordinavit. Apud Syracusam vero idem adjiciens Rogerium decanum Ecclesiae Trainensis, honestae eruditionis clericum, et boni moris et affabilitatis virum in Provincia ortum, pontificalibus infulis sublimavit; Trainensibus non minimum de ejus amissione dolentibus, quippe cujus doctrina et exemplo ad meliora semper hortabantur, et consilio et eloquentia etiam in ipsis saecularibus negotiis, quasi pro baculo sustentationis, utebantur, nam et absente episcopo vices sibi delegatas cum omni [Col.1188C] prudentia et moderatione exsequebatur. Apud S. Euphemiam vero monachum quemdam, natione Britonem, virum religiosum, post abbatem, totam Ecclesiam prudenti moderamine audiens, ut hunc Ecclesiae Catanensi impetrare queat, episcopum ordinare intendit. Quare et per semetipsum illuc accedens, vix tandem monachis hoc carere volentibus, ipso etiam prae caeteris amplius reluctante, obtinuit. Sicque solemniter episcopatum concedens, quod nulli episcoporum fecisse cognoscitur, totam urbem sedi suae cum omnibus appendiciis suis sub chirographo et testibus haereditaliter possidendam assignavit. Porro ille, ecclesiam minus cultam, utpote a faucibus incredulae gentis erutam, suscipiens, juris studiis primo studiosius inhaerens, [Col.1188D] brevi ecclesiam omnibus necessariis provehens, ad Mariae vices cum Martha exsequendum transiit; monachorum turbam non modicam sibi coadunans, districtae regulae jugo, verbo et exemplo subesse, ut fidelis pastor, coegit.CAPUT VIII. Rex Francorum Philippus filiam comitis uxorem expetit. Ea tempestate Philippus rex Francorum uxorem habens legitimam et praeclari generis, Bertam nomine, ex qua susceperat filium nomine Leudovisinum [Col.1189A] , cui etiam ab omnibus curialibus regnum post se habere designaverat, contra jus legitimae conjunctionis exosam habere fecit, et a se contra canonum statuta libello repudii conatur repellere, nihil criminis objecto, excepto quod sanguinitatem falso annumerare tentabat, nec poterat. Hic, legatos apud Siciliam ad comitem dirigens, filiam ejus, nomine Eminam, quam de prima uxore speciosam puellam habebat, sibi in matrimonium copulandam expetit. Comes vero, fraudis quam versus legitimam uxorem habebat ignarus, cum multis sponsalibus se sibi daturum concessit, statutoque termino, navibus apparatis, eam usque ad S. Egidium cum pluribus thesaurorum enxeniis, quo rex se obvium fieri dixerat, maritimo cursu transmittit. [Col.1189B] Habebatque fiduciam in comite ejusdem provinciae Raimundo, quod eam regi honeste consignaret, nam et ipse aliam filiam comitis jamdudum duxerat. Rex vero, pravorum consilio usus, ad haec nitebatur ut thesauris susceptis et comitem de filia, non ducendo, ludificaret. Porro comes Raimundus regia fraude comperta coepit et ipse nihilominus aliam fraudem conjecturare, videlicet ut, puellam dissimulata fraude cum honore suscipiens, alteri probo viro in matrimonium consignaret; ipse vero omnem pecuniam usurparet. Sed prudentes viri, quos comes cum familia miserat, prece puellae pecunia exportata, fraudem quae agebatur comperientes, anchoris extractis, vela ventis committentes, puella [Col.1189C] cum furoris marito relicta, placida aura sufflante, cum pretiosioribus thesauris ad comitem in Siciliam revertuntur. Comes vero Raimundus, fraude quam machinabatur ex parte frustratus, puellam comiti Claramontis legalibus nuptiis copulavit, sicque sola Dei dispensatione solemniter maritata, et pater opprobrio, quod rex machinabatur, et filia inordinata et contra jus quavis legali copulatione liberatur.CAPUT IX. Mihera Majam intrat. Mihera vero filius Hugonis Foloch, vir magnae levitatis, sed elegantissimus miles, laeva pro dextera utens, Roberto duce defuncto in insolentiam prorumpens, vicinos circumquaque praedis et diversis [Col.1189D] incursionibus lacessendo appetere coepit. Possidebat enim tunc temporis castra sibi a patre haereditaliter relicta Catantiarum, et Roccam; plus vero armis ambiens, in ipso etiam duce praesumens, castrum, quod Maia dicitur, traditione civium sibi usurpans irrumpit. Sed suis viribus auxilia addere volens, Boamundi fratris ducis, qui jam foedere rupto adversus fratrem conspiraverat, homo efficitur. Majam, quam pervaserat, et omnem terram quam haereditaliter a patre sibi relictam sub duce possidebat, ipso duce renuntiato, et sacramentis confoederatus Boamundus ab ipso recipitur.CAPUT X. Boamundus Cusentum pervadit. [Col.1190A] At Boamundus, ambitione nanciscendarum pervasione super fratrem urbium avidus, cum Consentinis secreto de traditione urbis agit, promittens se castellum quod dux illis invisum in eadem urbe firmaverat, si eorum auxilio capere possit, funditus dirutum iri. Qua promissione illi ad fraudem proclive illecti, Boamundo assentientes, illum infra urbem cum sua virtute suscipiunt. Sacramentis sibi confoederantur. Castellum vallantes oppugnatum vadunt. Quod cum duci in Apuliam, ubi tunc morabatur, nuntiatum fuisset, exercitum admovens illorsum accelerat, avunculumque sibi in auxilium invitans ut sibi apud Cusentum obvius fieri non differat [Col.1190B] mandat. Nam, ut diximus, contra omnes sibi adversantes illo, quasi pro flagello, ad terrendum alios utebatur. Comes vero, militaribus et peditum copiis apparatis, invitanti se nepoti obvius fieri accelerat. Sed antequam ab utroque exercitu, ducis videlicet sive comitis, illuc perventum est, castrum quod oppugnabatur, dum pro posse repugnat, machinamentis appositis, viribus exhaustum hostibus cessit, funditusque, ut a Boamundo promissum erat, dirutum fit. Porro dux, sibi comitem obvium habens, Rossanam, quae Consentinis in fraude assentiebat, oppugnans capit, incendio omnia percurrens. Boamundus itaque, ne obsidione infra urbem clauderetur, devitans Hugonem Claramontis, qui Consentinos in sua fidelitate retineat, apud Cusentum relinquens, [Col.1190C] Roccam secessit. Dux vero et comes, putantes eum apud Majam digressum, illuc praeoccupare volentes accedunt. Sed cum non ibi esse comperiunt, versus Roccam properantes, loco qui Lucus Calupnii dicitur, tentoria figunt, ubi per internuntios, pace quidem ab utrisque partibus interposita, apud Sanctam Euphemiam conveniendi et plenius reconciliandi terminum statuunt. Sed Mihera huic termino assensit, non autem Boamundus. Ipse enim, reconciliari differens, jam Tarentum recesserat. Instante itaque die praefixo, Mihera conductum, quo foedere accedere vel recedere liceat, expetit. Conceditur, accedit; Boamundo inconsulto, duci reconciliatur. Maja reddita, duci, cui jure competebat, reconsignatur. Fratres itaque post biennii dissensionem consilio utrorumque [Col.1190D] fidelium reconciliantur. A duce, ut semper viro largissimo Boamundo, Cusentum et Maja conceditur, sed brevissimo intervallo, quia Boamundus Cusentinis juraverat castrum ibi se non facturum, et dux idem se Barensibus, cambio inter se facto, dux Cusentum recipit; Barum fratri mutua vicissitudine concedit ut salvo quisque in suo jure libera potestate quod volet faciendi utatur; sicque amicitiam suam testibus et chirographo confirmantes, deinceps indivulsam tenuerunt.CAPUT XI. Mihera monachus fit. Mihera ergo, comiti Rogerio et Radulfo Loracelli [Col.1191A] sibi infestantibus diu rebellis, videns offensas suas modum reconciliationis excessisse, ulterius ferre non valens Adae filio suo omnem terram suam assignat, putans eum auxilio ex parte matris parentum facilius resistere hostibus, aut certe reconciliari; ipse vero Beneventum secedens monachice consociatus habitum induit. Nam neque dux, neque Boamundus, quia vicissim utrumque foedere rupto ludificaverat, amici erant; ob quam rem comes et Robertus Loracelli, jam a duce terram ejus sibi datam iri expetentes, facilius obtinuerant. Comes vero, milites suos Rodulfo Loracelli ductore super Adam mittens, diutinis incursionibus aliquanto tempore repugnantem tandem penuria afficit. Qui cum videt se ulterius ferre nequire, palatium suum et [Col.1191B] omnes meliores domos nocte, ubi oppugnabatur. incendio destruens, castro relicto hostibus, recessit anno Verbi incarnati millesimo octogesimo sexto. Comes vero et Rodulfus Loracelli terram ejus, ut a duce concessum erat , inter se dividentes, deinceps utpote sua sunt.CAPUT XII. Buteram comes obsidet. Igitur comes Rogerius omni Sicilia adversum se foedere composito sedata, excepto quod Notenses, quo uxor Benarvet cum filio transfugerat, et Buterenses adhuc pro posse Incassum recalcitrabant, exercitu admoto Buteram obsessum vadit, anno Dominicae Incarnationis millesimo octogesimo octavo, [Col.1191C] inchoante Aprili.CAPUT XIII. Papa Urbanus comiti locutum in Siciliam venit. Prudenterque armata manu, hostiliter undique vallans, aliquanto tempore inclusos diversis calamitatibus afflixit. Sed dum machinamentis ad castrum affligendum apparatis attentius insudaret, legatus papae Urbani, cum litteris ab ipso sigillatis adveniens, nuntiat eumdem apostolicum virum Siciliam intrasse, eique ut apud Trainam sibi locutum accedat mandare eum, longo itinere fatigatum; a Terracina enim digrediens adveniebat, prae lassitudine corporis et montosis saltubus adhuc interpositi itineris progredi nolle. Comes vero, quid potissimum ageret sollicitus, [Col.1191D] nam sedem belli deserere damnosum ducebat, papae vero, qui a tanto intervallo locorum ad se veniebat, non occurrere, modico itineris interposito indignum, ut catholicus vir aestimabat. Tandem consilio vir prudens accepto agit, ut neque sedem belli deserat, neque apostolico non occurrendo inobediens existat. Exercitu nempe fidelibus suis prudentibus viris et talibus negotiis peritis delegato, hostes infestare instruit; ipse cum paucis se invitanti apostolico obvius apud Trainam occurrit, laetique ad invicem, alter ab altero cum summa veneratione excipitur: hic ab [Col.1192A] illo apostolica benedictione sub vice Mariae, ille ab isto in his quae corpori necessaria erant obsequiis Marthae; in crastinumque summo diluculo convenientes, agunt ad invicem de negotio quod apostolicum accessisse compulerat. Nam idem apostolicus ante paucos dies Alexium, imperatorem Constantinopolitanum, per Nicolaum abbatem Cryptae Ferratae, et Rogerium diaconum conveniens paterna increpatione commonuerat quod Christianis Latinis, qui in sua provincia morabantur, azymo immolari interdixerat, praecipiens in sacrificiis more Graecorum fermentato uti; quod nostra religio omnino non habet. Imperator vero, increpationem ejus humiliter suscipiens, invitat eum per eosdem legatos chartulis aureis litteris scriptis, ut veniens cum eruditis [Col.1192B] catholice viris Latinis, Constantinopolitano concilio congregato, disputatio fieret inter Graecos et Latinos, ut communi definitione in Ecclesia Dei illud scinderetur quod Graeci fermentato, Latini vero azymo immolabant, unaque Ecclesia Dei unum morem teneret, dicens se libenter catholicae discussioni assentire, et quod authenticis sententiis praesentibus Graecis et Latinis assentiri definiretur sine azymo, sive fermentato immolandum esset, se deinceps observare velle. Terminum etiam quo papa accedere deberet statuit, anni videlicet et dimidii. Comes vero, ut tantum schisma ab Ecclesia Dei amputetur, eundi consilium dedit. Sed impedientibus inimicis sanctae Dei Ecclesiae, qui Romae sibi infesti persistebant, iter prohibitum est. Comes itaque papam pluribus [Col.1192C] donariis honoratum a se dimisit; ipse vero, Buteram rediens, hostibus infestus tandem ad deditionem coegit; sicque castro potitus pro libitu suo disponit, potentioresque in Calabriam mansuros mittit, ne sibi ibidem manentes, aliquam fraudem machinando, commotionem facerent.CAPUT XIV. Comes Adelaidam in uxorem ducit. Anno igitur incarnati Salvatoris 1089, comes Rogerius, uxore Elemburga , filia Guilielmi comitis Mortonensis defuncta, aliam duxit, Adelaidem nomine, neptem Bonifacii famosissimi Italorum marchionis, filiam videlicet fratris ejus juvenculam, honestae admodum faciei, duasque sorores [Col.1192D] ejusdem puellae duobus filiis suis, Gofredo videlicet et Jordano in matrimonium copulavit; sed Gofredo, antequam nubiles annos attigisset quod dolor est dicere, morbo prohibente, minime eam cognovit; Jordanus autem solemnibus nuptiis duxit.CAPUT XV. Notenses comiti reconciliantur. Porro Notenses videntes omnem Siciliam sub comite curvatam, seseque ulterius incassum resistere, consilio inter se habito, comiti reconciliari utile ducunt. Denique de seipsis legatos eligentes ad comitem [Col.1193A] dirigunt, qui apud Melitum, ubi tunc comes morabatur, accedentes, pacem faciunt anno Dominicae Incarnationis 1090. Februario mense. Comes itaque, censum duorum annorum illis condonans, Jordanum filiam suum, cui etiam terram et uxorem dederat, ut urbem ipsis dedentibus recipiat cum ipsis mittit: qui a patre edoctus, urbe suscepta castello munit proque libitu suo in patris fidelitate disponit; uxor autem Benarvet cum filio in Africam transfugit. Sedata itaque omni Sicilia, comes Rogerius, collati sibi a Deo beneficii non ingratus existens, omnimode, secundum quod mundiales curae quibus occupabatur permittebant, Deo coepit sese devotum exhibere, et quanto ampliori honore terreno se a Deo provectum cognoscebat, tanto ampliori [Col.1193B] studio agebat ut in perfectae humilitatis statu persistens gressum mentis figat. Militibus itaque suis, quorum auxilio tanti honoris culmen adeptus fuerat, accersitis gratias cum omni mansuetudine referens, quibusdam terris et largis possessionibus. quibusdam vero aliis diversis praemiis laboris sui sudores recompensat.CAPUT XVI. Comes Maltam vadit. Sic itaque omni Sicilia pro libitu suo sapienter composita, comes, militaribus exercitiis assuetus, quietis impatiens, laboris appetens, lucris inhians, corpus ab assuetis exercitiis minime desuescere passus est; sed quae transmarina regna prima potissimum [Col.1193C] sibi subjuganda attento animo, jugi meditatione tractat. Unde et Melitam insulam a referentibus viciniorem caeteris sibi cognoscens, classem, qua eam attentet, accelerare imperat, militibus suis ut se ad id exercitii aptent praecipiendo denuntiat. Dum ista geruntur, Mainerius, Gerenti a comite ut sibi locutum veniat invitatus, accedere differt, cum arrogatione, praesente adhuc legato comitis, respondens se nunquam ipsum nisi ut damnum, si possit, inferat visum velle. Quod referente legato qui missus fuerat, comes audiens, plurimum indignatus, festinus, mari transmeato, a Sicilia in Calabriam venit; Petrum Moritonensem, cui vices suas plurimum commiserat, ut per Siciliam exercitum commovens post se acceleret mittit. Qui prudenter injuncta perficiens, infra [Col.1193D] octo dies ab omni Sicilia copioso exercitu congregato, in Malo ad comitem adduxit; sicque comes versus Gerentiam accelerans, castrum terribili obsidione vallavit. Qua de re Mainerius territus, se stulte et fecisse et locutum cognoscens, supplex ad misericordiam comitis venit, equos, mulos, thesauros et omnia quae habebat, veniam petens, in ejus dispositione ponit. Comes, super his quae fecerat eum poenitere videns, ut semper pii cordis, omnia condonavit, excepto quod, quasi pro disciplina potius quam ambitione, mille [Col.1194A] aureos solidos de suo accepit, ut eum a tali praesumptione coerceat; sicque per ardua adjacentium muntium inde digrediens Cusentum venit, et quia incolae provinciae illius duci recalcitrabant, triduo vineta et oliveta eorum exstirpans, inde Aratam secessit, ubi cum suis consilium captans exercitum brevi tempore solvit, praecipiens ut unusquisque ad expeditionem versus Melitam domi aptatum recedat, termino quindecim dierum interposito, quo sibi apud Resacrambam, illuc enim classem suam convenire fecerat, obvii fiant. Portus autem in ariditate naturae a caeteris differt, ita ut si quis, experientiae causa cannam vel aliquid concavum accipiens, cubita duo a ripa in mare terrae tenus palmo tantummodo profunditatis figat, tantae longitudinis ut desuper [Col.1194B] undas concava summitas quantum volet attingat, cum mare salsissimum sit, dulcissimas et potabiles aquas per concavitatem in altum ebullire vident .Hic die terminato, ab omni Sicilia et Calabria plurimo exercitu Julio mense conflato, quodam vespere comes naves aggredi accelerat. Porro Jordanus filius comitis, cum classis aptatur, semper suspicans erat comitem quidem versus Melitam non iturum, sed sibi ut ipse exercitum illorsum conduceret commissurum. Comes autem in ipso ingressu navium arcessito imperat ut cum designatis, quos sibi placuerit, Siciliam procuratum remaneat, urbem nullam vel castrum ingredi, donec ipse a Melita revertatur, praesumat, sed in tentoriis habitans, [Col.1194C] ubicunque per Siciliam ad succurrendum necesse sit, paratus ejus regressum sustineat. Porro ille, aliter quam ratus erat patrem praecipientem audiens, totus admiratione attonitus fit, patremque ab iis quae dicebat dehortari nisus, cum lacrymis proclamat dignum potius, si placet patri, esse se juvenem tanto labori ascribi, patrem, jam quasi emeriti stipendii virum, a laboribus plurimum passum corpus recreando quietis oblectamentis uti; minus damnosum, si ipse, minoris pretii juvenis, in tanto discrimine pereat, quam vir tantae auctoritatis tantive consilii. Comes vero, ad verba filii indignatus, eum, quamplurimum conviciatus in audientia omnium retulit se nunquam vel filium vel aliquem, quo ipse primus esse non audeat, missurum, et sicut [Col.1194D] primus esset in possidendis vel distribuendis, ita conveniens esse ut prior fieret in acquirendis. Sic pluribus remeantibus pietate abeuntis, deinde lacrymantibus comes, naves ingressus, buccinis ex ejus edicto concrepantibus et diversi generis musicae artis pluribus, ut quisque doctus erat, instrumentis modulantibus, anchoris extractis, vela ventis plurimo apparatu committunt, auraque prospera suffragante, secundo die applicant apud Miletum . Navis vero comitis caeteras velocitate praecedens, ut primum terram attigit, comes navi digressus, cum [Col.1195A] tredecim tantum militibus equos ascendens, plurimam incolarum multitudinem, quae ut impedirent ad ripam obviam fuerat, aggrediens, multos sternit, reliquos fugat, extremos quosque caedendo per longum insequitur. Vespere autem ab insequendo regrediens in littore maris cum omni exercitu suo illa nocte hospitium sumpsit.Crastino vero illucescente propius urbem accedens obsidione vallavit, circumquaque per insulam suos praedatum mittens. Porro Gaytus, qui urbi et insulae principabatur, caeterique cives bellicis exercitationibus minus assueti, praesentia hostium deterriti, pacem libere ad colloquium cum comite accedendi expetunt; qua a comite concessa, ad tentorium comitis sibi locutum, ut pacem faciat, accedunt. [Col.1195B] Diversisque circumlocutionibus usi, tandem cum calliditatem principis minus se fallere posse perpendunt, pro libitu comitis, primo captivos Christianos, quorum plurimam multitudinem infra urbem tenebant, reddunt, et equos, et mulos et arma omnia quae habebant, cum infinita pecunia comiti offerunt. Datam uno quoque anno persolvendo determinantes, urbem de comite se serviendam promittunt, sicque more legis suae sacramentis datis comiti confoederati sunt. Videns [leg. Videres, Ed. P.] autem captivos Christianos, ab urbe progredientes, prae gaudio suae insperatae liberationis ab uno quoque cordis lacrymis profundi, ligno, vel calamis, prout quisque primo inveniebat, compositas [Col.1195C] cruces in dextris ferentes, Kyrie eleison proclamando, ad pedes comitis provolvi, nostros vero ad talem intuitum pietatis affectu lacrymoso rore perfundi. Comes ergo, taliter urbe sibi confoederata, captivos, ut asportet, per naves ordinans, reditum cum magno timore, prae nimio pondere captivorum submersionem veritus, accelerat, sed dextera Dei, ut credimus, ex eventu patuit; naves per undas sublevans, cubitu uno liberiores super mare ferebat quam in aditu suo, cum eas minus onus gravabat. At cum mare sic reditum accelerat, eminus insulam, quae Golfani dicitur, intuens, illorsum, ut debellet, vela dirigi imperat. Quo applicans praedis aggrediens devastat, sicque secum foedus mire cognoscens suae ditioni assignat. Undique impune [Col.1195D] per aequora vela dirigens, Siciliam reversus, desiderantibus se fidelibus suis plurima praeda onustus repraesentat. Captivos autem, quos captione erutos secum reduxerat, omnes convocans liberos facit, offerens eis, si secum in Sicilia remanere velint, villam unam suis sumptibus loco quo eligerent construere debere, et de suis sumptibus necessaria ad lucrandum subministrare, villam etiam eamdem francam, id est liberam villam, eo quod omni vectigali, vel servili exactione libera in perpetuum foret, subtitulare; sed et illis desiderantibus proprios agros amicosque visere, liberam facultatem quo vellent abeundi concessit, per totam terram suam [Col.1196A] necessaria et absque pretio Phari transitum tribuens. Porro ipsi cum gaudio et comiti de sua liberatione gratias referentes quisque in loca sua recedunt, per diversa regnorum spatia, prout nationis erant, nomen comitis magnificando dilatantes.CAPUT XVII. Dux et comes Cusentum capiunt. Anno ergo millesimo nonagesimo primo, Rogerius dux, contra Consentinos diu rebelles indignatus, exercitu ab omni Apulia coadunato, fratre Boamundo secum accepto, ipsos mense Maio obsessum ire disponens, avunculum comitem a Sicilia ut sibi auxilium ferendo illuc occurrere non differat invitat. Ille, amore nepotis, ab omni Sicilia multa Sarracenorum millia excitans, sed et militum copias [Col.1196B] conducens, quo invitabatur haud segniter accelerat. Consentini, hostes versum se accelerare audientes, seipsos vallo et muris muniunt, arma et quae defensioni necessaria erant aptant, sumptus naturae necessarios infra urbem comportant, defendere potius quam succumbere invicem cohortantur. Dux et comes, sese invicem apud Cusentum obviantes, urbem undique vallant. Dux planitiem obsidione occupat. Comes, montana conscendens, quo major labor et hostis infestior imminebat, castris suorum urbem gyrare imperat. Consentinis itaque ex consilio et edicto principis vallo et sepibus undique clausis, ingrediendi, vel egrediendi, vel quidlibet introducendi facultate sublata, plurimum deterrentur. [Col.1196C] Sic jugis decertatio, certamen assiduum. Sed Consentinis major spes defensionis in fundibulis et sagittis erat. Propius accedere, ut ense tenus cum nostris decertarent, periculosum ducebant. Porro comes interdum ad deditionem mulcendo blandiri, frequentius interminando deterrere, suos instare, hortari, omnia circumire, nil intentatum relinquere, quae facienda erant prior adire, ad certamen suos praecedere, in recedendo subsequi; omnia prudenti ordinatione providere studebat, exemplo sui, ad quae facienda erant omnes vigilantiores reddens. Consentini itaque, constantiam comitis jampridem cognoscentes et hostes a finibus suis spe arcendi decidentes, consilio inter se habito urbis deditionem, si forte de offensione suae rebellionis veniam a [Col.1196D] duce et comite mereantur, aptant. Primo quod comitem prudentioris consilii virum sciebant, et cujus ordinatione omnia regebantur, conventiones, se suumque consilium supplices ei committunt, sine ipso nihil acturi a quo sciebant, postquam promitteret, sine fraude vel sui detrimento, ubi vitari posset, sibi consilium dari. Ille vero eorum verba, ut semper pius et pacis amator suscipiens, ita prudenter rem ordinavit, ut et dux pro libitu suo urbe potiretur, et Consentini ducis gratia reconciliari non fraudarentur. Dux, avunculi sui strenuitate urbe potitus, antequam expeditio solvatur, arte caementaria castrum ad urbem, a tali praesumptione ulterius [Col.1197A] prohibendam, in altiori urbis jugo firmat. Comiti autem pro recompensatione servitii sibi exhibiti medietatem Pausemitanae urbis assignat, sicque expeditione mense Julio soluta, dux in Apuliam, comes vero in Siciliam digrediuntur. Comes autem in sua parte castrum firmat, urbemque, cum jam communis esset, ita ordinat ut plus ex medietate postmodum duci perveniret, quam primo, cum sine comparticipe totius urbis redditus possideret.CAPUT XVIII. Jordanus obiit. His itaque peractis, quia per successionem temporum ea quae gesta sunt vel acciderunt, prout fuerunt, nos scripturos repromisimus, ordo temporis [Col.1197B] damnosum dolorem Siciliae et Calabriae nos quin huic libro inseramus praetergredi vetat, quamvis pluribus in praesentia sui hoc idem ad memoriam revocare onerosum, quasi dolorem renovando, videatur. Nam sunt nonnulli qui, prae nimio affectu quem erga ipsum de quo sermo fit habuerunt, si in eorum praesentia quod accidit recitatur, a lacrymis minime se possunt continere, ac si recens sit quod narratur. Jordanus enim filius comitis, propter strenuitatem suam omnibus amabilis, quem plures, quia jam Gaufredum, quod dolorem non minuit, morbus elephantinus pervaserat, comitis haeredem futurum suspicabantur, nam neque alium masculum habebat, apud Syracusam sui juris urbem febris typo percussus est. Quod cum patri [Col.1197C] nuntiatum fuisset illorsum praevenire mortem accelerat, sed, morbo ingravescente, ultima determinatio vitae Jordani patre velocior fuit. Comes autem urbem ingressus, ut funus filii conspexit, intolerabili delore corripitur, omnesque qui cum ipso advenerant, doloris participes facti, lacrymoso planctu rapiuntur, pluresque patris dolor quam Jordani mors ad lacrymas pertrahebat. Urbs tota lacrymoso ululatu ventilatur, in tantum ut ipsos Sarracenos, nostro generi invisos, non quidem ex amore, sed ex moerore quo nostros affici videbant, pietatis affectus pervadens ad lacrymas usque pertraheret. Comes itaque funus decenter ordinans, Trainam per totam S. Nicolai solemniter humandum deducit, multa beneficia eidem Ecclesiae, [Col.1197D] sed et aliis pro redemptione animae ejus conferens, anno Dominicae Incarnationis millesimo nonagesimo secundo. Porro cives urbis Peutargae , quae juris Jordani hactenus fuerat, mortem Jordani, quem plurimum pertimescebant, audientes, casso gaudio rapiuntur, atque in insolentiam prorumpentes, jugum nostrae gentis rebellando a se excutere frustra nituntur. Nam comes filio humato nil [Col.1198A] remoratus, cum sola familia sua illos obsessum vadit; expeditionem ab omni Sicilia se illuc subsequi imperans. Sicque vi superans, illos qui tam inepti consilii auctores fuerant suspensos exstinxit, reliquos tormentis diversis afficiens, urbis stultitiam sedat .CAPUT XIX. Simon nascitur. Patre orbo, gravi morbo sic sublato filio, Unde doleret, quod careret haereditali audio. Ditat prole, quasi flore superna provisio. Impraegnatur ac gravatur; matris gaudens uterus Intumescit. Infans crescit naturae successibus. Orat pater, sed et mater Deum, ut sit masculus. Implet vota forma tota, dum semen coagulat. [Col.1198B] Fiat natura jam secura infra matris viscera. Nonus mensis spe suspensis. Sic partus accelerat. Infans prodit. Nullus odit. Fit cunctis laetitia. Obstetrices sunt felices a matris laetitia. Nuntiatus puer natus nova praestat gaudia. Mater audit unde plaudit, fit doloris nescia. Festinatur; nuntiatur haec patri laetitia. Qui congaudens, atque plaudens thura precum coelitus Supplex litat, atque ditat legatum muneribus. Plura jubet, prout lubet, largiri pauperibus. Dolor mortis gravis sortis jam sublati filii Fit lucitus , et oblitus spe nascentis gaudium . Simon fonte, pictus fronte inunctione chrismatis [Col.1198C] Haeredatur, solidatur dux futurus Siculus. Calabrenses suos enses sibi optant adjici. Pater totum implet votum, dux concessit fieri.CAPUT XX. Dux Rogerius infirmatur. Porro dux Rogerius, uxorem habens praeclarae nobilitatis, neptem videlicet Francorum regis Philippi, filiam Flandrensium marchionis Roberti, quem Frisium appellabant, Adalam nomine, de qua duarum sobolum pater existebat, apud Melfam Apuliae urbem febre correptus acriter torquebatur anno Verbi incarnati millesimo nonagesimo tertio. Morbo itaque ingravescente, jam pene vitalibus interclusis, cum ipsi in partibus [Col.1198D] peritissimi sic medici attestantur, natura contra usum attonita oberrabat, ut ab ipsis medicis nec pulsu, nec urina, sed neque aliis pronosticorum indiciis infirmitas determinate posset comprehendi. Qua de re cum de ipso etiam ab ipsis medicis desperari videretur, fama, quasi jam obiisset, totam Apuliam, sed et Calabriam turbavit. Ea tempestate Boamundus apud Calabriam morabatur, [Col.1199A] qui cum fratrem fama referente jam obiisse audisset, credulus castra quae juris fratris fuerant irrumpens sacramentis sibi confoederare persuadet, ita tamen discernens ut, si frater, quod se nolle protestabatur, jam obiisset, salva fidelitate legalium haeredum suorum, videlicet fratris, sibi quasi fideli eorumdem haeredum patruo, usque ad intelligibilem aetatem, qua ipsi legitime terram regere cognoscerent, fideles persisterent. Comes autem Rogerius, eum talia facere audiens, indignatione commotus quod talia se inconsulto praesumpserit, veritus etiam, quamvis hanc fidelitatem honeste discernens susciperet, pictis verbis fraudem occultans in posterum, contra nepotes ambitione captus aliquid fraudis machinaretur, a suis insequi [Col.1199B] praecipiens a tota Calabria arcet.CAPUT XXI. Guilielmus de Grantavul Rossanam intrat. Plures etiam audita fama mortis ducis in insolentiam prorumpentes, de iis quae duci competebant distrahendo, sibi usurpare moliebantur. Unde et Guilielmus de Grantemaniol , summa cupidine correptus, in insolentiam proclivis declinans, Rossanam Calabriae urbem pervadens intrat, dicens sibi jure competere ut, qui sororem ducis, filiam Guiscardi, Mabiliam nomine, uxorem habebat, haereditatisque particeps fieret. Sic quae ducis fuerant, propter imbecillitatem haeredum quisque quantae fidei erga ipsos haeredes fieret, ostentans, [Col.1199C] sibi distrahendo usurpabat. Sed natura, quae jam diu peregrina oberraverat, in sui juris proprietatem reversa, contra spem medicorum convalere incipit. Sicque sanitate diatim excrescente, ad integrum pristinae restitutus est sanitati. Quod Boamundus audiens magna mentis alacritate Melfi, ubi fratrem esse sciebat, de ejus sanitatis recuperatione congavisurus occurrit, castra quae sibi confoederaverat reddens; quae fecerat, non jam dolose fecisse ostendit. Porro Guilielmus de Grantamanil turpi illectus avaritia, nec de domini sui recuperatione sanitatis congavisurus, nec, ut urbem quam pervaserat reddens, accedere curavit, sed impudenti fronte fraudem ostentans, eamdem urbem pro posse muniens, contra ipsum ducem, si forte impugnare attentaret, [Col.1199D] armavit. Comes autem Rogerius, super hac re plurimum indignatus, tamen, ut sapiens vir, quia neptis maritus erat, legato ad ipsum misso, ad reconciliationem contra dominum suum urbem reddendo hortatur. At dum blandimentis minus praevalet, in iram totus prorumpens, jure se et urbem, quam nequiter pervaserat, ablaturum, et omnia, quae ex licentia ducis ante tenuerat, exhaeredato sublaturum.CAPUT XXII. Dux et comes Castri villam obsident. Sicque potius ipse ducem ad expeditionem super Guilielmum urgens quam ipse a duce ad injuriam [Col.1200A] ulciscendam submoveretur, exercitu admoto, ab utrisque castri villam obsessum itur anno incarnati Salvatoris millesimo nonagesimo quarto. Hoc autem operimentum fraudis suae Guilielmus sibi adaptabat, quod cum ab urbicolis primo infra urbem susceptus est, illis improvisa determinatione jurejurando firmaverat se nunquam alicui urbem redditurum, excepto Ludoviso filio ducis, et hoc quia parvulus erat, post decem annos futuros, fidelitatem, quam duci juraverat, solvere, minoris offensae vel opprobrii ducens quam quod perjuris et fraudatoribus juraverat. Sic avara ambitio, sed et uxoris prava persuasio mentem juvenis a bono honestoque discernendo proclive caecatum (sic) sibi illexerat. Dux ab omni Apulia equitum peditumque copiis, fratre [Col.1200B] Boamundo sibi in auxilium cum Hydruntinis et Tarentinis, et reliquis qui sui juris erant, assumpto, vallem Gratensem, versus Castri villam occupat. Comes vero multa millia Sarracenorum a Sicilia et Apulia conducens, equitum quoque sive peditum Christianorum copias illorsum nepoti occurrere acceleranter non relaxat. Porro Guilielmus de Gratemaniol, auctoritatis viros adversum se conspirasse et obsidionem sibi imminere cognoscens, sese ad defendendum pro posse aptat. Dumque sibi auxilia undecunque ducere nititur, quamvis mos sit juvenibus talibus exercitiis causa militaris laudis, sed et quaestus libenter interesse, tam iram comitis quam ducis veriti, minime sibi, cum multa promitteret, [Col.1200C] associari praesumebant, maxime quia fortunam sibi adversam, propter quod ipsum cum aliqua inhonestate retorquebant, praenotantes metuebant.Dux autem in valle Gratensi comitem, dum veniat, sustinet, castrum quod Sancti Mauri dicitur, usque properans, deditione civium tali pactione suscipit ut in perpetuum, dum vita comes fuerit, illud Guilielmo non reddant. Inde Rossanam usque pertransiens, quia Guilielmus filios potentiorum civium sibi obsides adduxerat, minus sibi assentientes offendit. Sed quia ipse dux jam ante annum, contra voluntatem Graecorum, qui eidem maxima ex parte principabantur, Graeco archiepiscopo ejusdem sedis defuncto, successorem Latinum eligendo subrogaverat, sed necdum sacramento aut sacra unctione [Col.1200D] firmatus erat, electione Latini frustrata, dum a duce conceditur ut de sua gente archiepiscopum sibi Graeci pro libitu eligerent, favorem illorum adeptus, urbem quoque illorum deditione obtinuit; sed castrum oppugnans, fidelibus Guilielmi renitentibus minime praevaluit. Porro comes, cum exercitu veniens, de duce qui jam tantum profecerat gavisus, juxta castrum Tarsae super fluvium qui a S. Marco defluit, quo jam dux tentoria fixerat, castrametatus est. Hic Guilielmus, a comite invitatus ut securus ad colloquendum veniat, accessit. Multisque circumventionibus usus, dum et fraudem suam operiret, quae pervaserat duci restituit. Dux autem jussum [Col.1201A] expetendo, Guilielmum exsequens reconciliari sibi, ut judicio comitis caeterorumque prudentum qui intererant virorum jus teneat; quod sibi tandiu injurius exstiterat, sacramento et fide promissa obtestatur. Qui sui reatus conscius et judicio praegravari timens, dum renuit; licentia abeundi accepta, castri villam impune redit. Quem dux et comes in crastinum cum omni exercitu subsequenti castrum obsidione vallant, sicque ligno et armatorum copiis sepiendo cingentes, ut nulla ex parte aditus ingrediendi vel aliquid introducendi castrivillensibus esset, sed infra muros modicum victus habentes, dum per tres hebdomadas imminente hoste premuntur, exhaustisque quae ad victum habebant, Guilielmus, quod ut faceret primo expetebatur, [Col.1201B] ut si susciperetur expetens, se jus ducis tenere repromittit. Ad quod exsequendum dum fidejussores ad placitum ducis non habet, quae de ipso habebat, pro plegio ponit. Duci, in sua virtute, usque ad determinatum diem quo jus teneatur deliberatum, per manum comitis securus factus, quod jus exsequi praevaleat, castra sua sibi reddantur. Instante itaque termino juris tenendi, loco determinato convenientes, querimonias suas adversus Guilielmum exponit, sed ille modicum juris habens, dum minus rhetorice argumentatur, judicio his quae sub duce habet privatur. At dum judicio contradicere molitur, minus facultatis vel juris habens, terris privatus cum uxore ad imperatorem Constantinopolitanum transivit, ubi aliquantisper commoratus, [Col.1201C] tandem cum multa pecunia rediens, duci, ut pio et misericordi viro reconciliatus, terram quam amiserat, excepto castro quod S. Mauri dicitur, recipit.CAPUT XXIII. Comes filiam filio imperatoris Alamannorum dedit. Cum autem inter Urbanum apostolicum, et Henricum Teutonicorum imperatorem dicerentur dissentiones efferbuisse, quibusdam controversiis inter Conradum ejusdem Henrici filium, ac patrem, quod seriatim longum est enarrare, insurgentibus, Conradus, irato animo a patre discedens, ad apostolicum et Mathildem marchisam, quae ei ex fidelitate adhaerebat, se contulit, eorum auxilio plurimum per Italiam rebellis existens. At cum juvenis et sine [Col.1201D] uxore esset, et sumptibus ad id quod coeperat necessariis minus abundaret, consilio apostolici et praefatae marchisae Mathildis per Conradum comitem, quem ad id legationis peragendum direxit, filiam Siculorum Calabriensiumve comitis sibi in matrimonium concedendam expetiit. Apostolicus etiam litteras suas committit, ut sibi familiari et amico, ad hoc idem dirigens, ad concedendum hortatur, dicens sibi magno honori et proficuo futurum, si filia filio regis futuro sponso jungatur, et juvenis S. Romanae Ecclesiae fidelitate adhaerens, sed sumptibus quibus contra patrem, qui eum injuste oppugnabat, minus sufficiens, quos pater cum filio daret viribus victus ad debellandos inimicos [Col.1202A] sanctae Dei Ecclesiae praevaleret. Comes autem hac legatione percepta, et suasoriis litteris apostolici viri perlectis, usus consilio fidelium suorum, et maxime Roberti Trainensis episcopi, per quem omnem convenientiam Conradi acquirit, nam Italus erat, et illarum partium gnarus, quod expetebatur, concedit, et ab utrisque partibus exsequendum sacramentis firmare fecit. Nuptiarum itaque die determinato Conradus comes a comite Rogerio pluribus munificentiis honoratus, reditum unde venerat accelerat, anhelumque de relatione legationis dominum, nuptias concessas accelerans plurimum laetificat. Porro comes Rogerius, apparatis his quae ad effectum congruebant, plurima classe episcopum Trainensem et alios barones suos filiam [Col.1202B] multis thesaurorum enxeniis ditatam Pisam usque conducere facit ubi filius regis obvius cum omni honorificentia suscipiens, authentice dispensata solemnes nuptias celebravit anno Verbi incarnati millesimo nonagesimo quinto.CAPUT XXIV. Dux et comes Melfam obsessum vadunt. Porro dux Rogerius, adhuc juvenis et nil malae suspicionis adversus aliquem habens, sed ex sui cordis puritate aliorum mentes dijudicans, Longobardos aeque ut Nortmannos, quia ex parte matris ex eorum gente erat, sibi fideles credens, et eorum genus nostrae genti invisum minus discernens, castra sua tuenda eis haud secus ac Nortmannis delegabat. [Col.1202C] Unde accidit ut, dum apud Malfam idem faciendo minus sibi prospiceret, Malfetani urbe, et castris quae Guiscardus ad perfidiam eorum comprimendam ibidem fecerat, pro libitu suo utentes, liberam facultatem fraudis suae exercendae nacti, jugum gentis nostrae et ducis, quia moris nostri exsecutor erat, a se excutere, nec tributum et servitium statutum persolvere, sed et ipsi duci ad eamdem urbem accedendi, omnibus fidelibus suis exclusis aditum denegarent. Dux autem, videns tantum damnum sibi illatum, de credulitate quam erga eos habuerat sero poenitens, a comite et fidelibus suis consilium subjugandi eos requirit. Sicque avunculo comiti, ut sibi attentissime succurrat, medietatem urbis sibi, si subjugare possent, concedens, ab omni Apulia [Col.1202D] et Calabria navali et equestri exercitu admoto, peditum etiam copiis certatim accelerat, anno Incarnationis Domini millesimo nonagesimo sexto. Urbe itaque a procinctu maris navibus cingentes, per praecipitia circumadjacentium montium equitum et peditum copias prudenter ex consilio et opere comitis ordinantes, undique obsidione vallant. Sic itaque urbem opprimendo profecto, ut credimus, obtinuissent, nisi infortunium tale quale subtitulando adnotabimus intercessisset. Boamundus namque, ducis auxilio simulato et ab ipso submonitus adveniens, plus fratri ad damnum quam ad proficuum, non tamen ut credimus, ex industria factus est. Ipso anno ex edicto Urbani papae expeditio [Col.1203A] versus Hierusalem ab undique terrarum ferventissima erat. Boamundus autem, qui jam dudum cum Guiscardo patre Romaniam pervaserat, et semper sibi subjugare cupiens erat, videns plurimam multitudinem per Apuliam, sed sine principe illorsum accelerare, princeps exercitus sibi eos alligando fieri volens, signum ejusdem expeditionis, crucem videlicet vestibus suis apponit. Porro juventus bellica totius exercitus, tam ducis quam comitis, nevarum rerum, ut in tali aetate assolet, appetens, visa cruce Boamundi, et ab ipso submoniti ad id faciendum certatim concurrunt; sicque crucibus sumptis, fines Christiani nominis ulterius non attentare, donec paganorum fines pervadant, absque cunctatione voto obligantur. Dux autem et comes [Col.1203B] exercitum suum maxima ex parte sibi taliter defecisse videntes, tristes expeditionem solvunt. Sicque urbe, pene usque ad deditionem vexata, tali infortunio privantur. Boamundus mare transiit. Dux in Apuliam secedit. Comes Siciliam revertitur. Urbs oppressione gaudens liberatur.CAPUT XXV. Rex Hungarorum filiam comitis in uxorem capit. Alamannus autem rex Hungarorum, audiens famam Siculorum gloriosi comitis Rogerii, legatos dirigens filiam suam in matrimonium concedi expostulat. Ille vero, quamvis honesti viri, qui ad hoc venerant essent, tamen illos honeste a se dimittens, de suis etiam, ne fallatur, cum ipsis dirigens remandat ut, si exsecutum quod coeperat velit, alicujus [Col.1203C] auctoritatis gradus vel ordinis personas. quibus facilius credatur, ad id confirmandum mittat. Qui anhelus exsequi Arduinum Joviensem episcopum et Thomam comitem idem expostulatum mittit. Comes autem, eos honeste accipiens, secum detinuit, de suis honestos et callidos viros apud Pannoniam mittens, in eorum praesentia a posterioribus regionis illius exsequenda postulabatur juramento firmare cogi. Quod rex libenter annuens per suum ducem, nomine Alivum, et reliquos non minoris dignitatis viros, omnia, quae mandaverat, exsequenda juramento firmavit. Sicque legatos comitis, ut pactum firmatum renuntiant , munificatos a se dimittit. Comes autem relatione suorum accepta haud secus et ipse legatos regis a [Col.1203D] se dimittens, pluribus honoribus a se compilavit ; regi terminum, quo sibi filiam suam mittat, statuit. Anno itaque Incarnationis millesimo nonagesimo septimo, apparatis quae necessaria erant, mense Maio cum trecentis militibus usque [Col.1204A] Thermas conducere facit Henricum Lescastrensem episcopum, et quosdam de fidelibus suis abinde, maritimo cursu usque Pannoniam, cum puella procedere faciens , qui navibus apparatis, puellam cum multis sponsalibus intromittentes , velis vento commissis, prospera aura flante per aequora feruntur : usque dum in portum Albae, qui juris regis Hungarorum est, impune applicant. Hic Vincurius comes, Bellegratae missus cum quinque millibus armatorum obvius fuit, eamque cum his qui cum ea venerunt decenter excipiens , usque ad regem perduxit. Per totam Pannoniam nuptiae regis praeconizantur. Undique cum enxeniis concurritur. Et cum semper frequens et numerosa manus ex more [Col.1204B] cum rege innumerabilem turbam plus solito nuptiarum, et novae reginae visendae appetitis conflavit, die terminato, praesentibus archiepiscopis et episcopis, et diversis ordinibus dos puellae legali more in publico protestatur. Rex et regina catholice pariter desponsantur, solemnesque nuptiae in tentoriis et ex virentibus ramis tabernaculis factis celebrantur. Nam nullae domus tantae multitudini sufficiebant. Nuptiis itaque regalibus expletis, rex episcopum Lecastrensem, et qui cum ipso reversuri advenerant, aliquantisper secum commorari faciens, ut videt de egressione festinos, legaliter munificatos a se dimisit. Illi, ad portum venientes, maritimo cursu regredi accelerant. Jamque nostrae gentis fines appropiantes, cum terram [Col.1204C] eminus conspiciunt, navicula, in qua episcopus erat, sociis armis carentibus, a duabus piratarum navibus, quas galeas appellant, hostiliter aggreditur. Nauclerus, qui navim regebat, jaculo confossus colliditur; navis remige carens submersionem minatur. Episcopus, nullum refugium armorum habens, sed neque hostibus deditionem subire volens, Dei auxilium implorans, socios hortatur. Ipse idem faciens inter alia subjungit: Deus, inquit, si meis peccatis exigentibus minus mereor exaudiri, exaudiar saltem per gratiam quam erga progeniem Tancredi te habere multoties ostentasti. Hic enim interceptus sum pro servitio filii sui. Nondum dixerat, et ecce, aura intercurrente, navis in qua erat ab hostibus avulsa securiores reddit, videns navim [Col.1204D] absque remige directo cursu ad jacentem insulam tanta velocitate per rapidas equoris undas ferri, ut hostiles naves remige et velis insequentibus minus adversus illam velocitatem praevalerent. Sicque directo cursu divinitus, ut credimus, regebatur, ut [Col.1205A] cum idem portus condensis syrtibus insitus arto et periculoso aditu, nisi a peritis nautis attentetur, ad insulam pateat, impune scopulosas undas placito portu applicarent. Hostibus itaque frustratis recedentibus, ipsi prospero aequore, in quo disponebant applicantes ad comitem perveniunt, ordinem actionis suae exponentes. Quis dubitet progeniem hanc divinitus quadam felicitate denotatam, cum in suis utilitatibus ubi . . . putes fuisse narrantur tot felicibus successibus, fortuna etiam in suis fidelibus, ubi sua negotia exsequebatur, defuisse passa non sit? Ad nominationem quippe gratiosae fortunae eorum navis haec erepta est ab impugnatione hostium.CAPUT XXVI. Comes Capuam obsidet cum duce Rogerio et principe Ricardo. [Col.1205B] Comes ergo, totius progeniei suae sustentator, citra Romam versus Siciliam, sicuti maria ab undique cingunt, abundantia rerum et industria callentis sapientis consilii praecellebat, unde et omnes sua negotia ad ipsum conferebant, ut sua prudentia, ut ferrum cote a comite resumpto ad sua disponenda prudentius callerent, et ejus, ubi necesse foret, auxilio potirentur. Porro ipse omnes, quemadmodum gallina pullos sub alas, clypeo suae protectionis et consilii fovens, ut pius patronus re et consilio, prout poterat, omnibus omnino defavebat. Unde accidit ut Ricardus juvenis, Jordanis principis filius, princeps et ipse Aversae defuncto patre orbus [Col.1205C] pusillus superstes, fraude Longobardorum urbe Capuana injuste jamdudum privatus, cum jam ad intelligibilem aetatem pervenisset, damnum sibi illatum videns, et dolens, ac de auctoribus ultionem petere disponens, ad sibi consanguineum comitem prudentes viros supplex illorsum, ut sibi auxilium laturus accelerare non differat cum servitio suo vice recompensationis Neapolim, quae sibi similiter recalcitrabat, si praevalere posset, fiducialiter concedens. Dux, ut qui parti consanguinei principis favebat, non viliori legato quam laterali conjuge Adala, videlicet marchionis Flandrensis filia ne cum exercitu venire differat, ac sibimet auxilium laturus summopere invitat. Princeps, causa auxilii quod ab ipso sperabat, homo ducis factus fuerat; quod nunquam [Col.1205D] Guiscardus, cum multarum artium et virium esset, a Jordano principe, quamvis hic avunculus, ille autem nepos, sororis videlicet filius esset, vel vi vel blandimentis extorquere potuit, cum saepissime attentatus fuerit. Comes autem pietate consanguinei principis et multis verbis ducissae sibi a duce delegatae, legatione deprecatoris et humilitate exponentis illectus et persuasus, exercitu qualem [Col.1206A] nunquam antea habuisse dignoscitur, ab omni Sicilia et Calabria forti imperio conflato , prima hebdomada Aprilis, secunda pace Pharum transiens, illorsum accelerat, sed in prato Marco aliquantisper commoratus, exercitum maris transmeatione, et arcto scopulosorum montium transitu tardantem , dum veniat sustinet, videns juga montium Calabriae gregibus armentorum et pecorum , sed et caprarum, in usus Sarracenorum, quorum maxima pars exercitui intererat, occupari, ut merito a collatione similis argumenti, gregum Laban, et Jacob , si legisses, vel certo deferente, didicisses, recordari poteras . Congregato exercitu, quis armatorum millia enumeret, cum ipsa tentoria bitumine [Col.1206B] palliata vix ullo numero concludi potuerunt? Tam pomposo plus solito exercitu comes Apulos fines visum intendit, maxime quia Apuli expeditionibus aliquo annorum curriculo desueti, corpus nullis plagis et diutinis laboribus fatigando, quin recreando, sibi potius indulgere quam expeditionibus iterum assuescendo insudare nitebantur; unde et ipsum ducem, quasi principis praesentialiter auxilio destitutum minus verebantur, sed per loca adversus eum insurgendo, in insolentiam prorumpentes ejus jussa minus exsequebantur. Dux quoque simili argumento, de ejus versus Apuliam expeditionaliter adventu minus credulus, nam cupienti nihil satis festinatur, ut seipsum submovendo extrahat, versus Calabriam accelerat. Versus Apuliam proficiscenti [Col.1206C] apud Liscum juxta castrum Orioli occurrit, multumque ad invicem laetati, dux quidem versus Melfam exercitum submovendo accelerat; comes autem ne greges sui deficerent, iter conficiens Beneventum venit, ibique in planitie super fluminis ripam Calorii, ad pontem S. Valentini castrametatus est. Beneventani autem ejus adventum pertimescentes, pacem expostulantes jam triduo occurrunt. Comes autem sciens urbem juri apostolici Urbani et sanctae Romanae Ecclesiae competere, susceptis mille quingentis aureis et sex ambulatoriis urbi et messibus suis parcendum indicit, indeque pertransiens super fluvium quod Sabbatum dicitur, tentoria figens Pentecosten celebravit. Ipse quidem legatos jam pridem Capuanis honestos viros praemiserat, [Col.1206D] submonendis hortando ut ab inepto incoepto desisterent. Se illis nil mali inferre velle, sed potius, si cum principe suo jus exsequi velint, eorum parti cum justitia sustentata tutamento esse. At ubi legatis regredientibus eos nil moliri, sed potius in malitia sua superbe persistere audit, inde commovens Capuanos fines pervadit, quo diluculo cum mille armatis exercitum praecedens ad urbem accedit, [Col.1207A] extractos plurimos militariter dejectos damnose ludificavit, multosque amplius laesisset, ni pulvis equorum, pedibus excitatus et a vento condensissime agitatus intercessisset. Sic ad castra sua reversus in crastinum cum toto exercitu, urbi se viciniorem conferens, a meridiana plaga obsidione vallando, a ripa orientali usque in occidentalem cingit. Dux autem et princeps, cum suo exercitu ab aquilonari parte obsidentes, urbem tendunt praegravari. Porro comes, cujus consilio omnes incedebant, quia sollicitior, quia prudentior in omnibus agendis vigilanti cura erat, pontem ex lignis erigens, ita trans flumen ordinavit ut suo exercitui, et ducis, libero aditu patente, fieret transitus. Sicque urbs ab utroque exercitu in tantum oppressa est, ut [Col.1207B] nulla ex parte, arida vel liquida, egrediendi tuto vel ingrediendi aditus pateret; ipse autem omni diluculo ante lucem surgens, utrumque exercitum, pontem transeundo invisens, utrum attenti essent ad excubias visum ibat, ducemque et principem adhuc somno oppressos inveniens, ludibrio habebat. Porro ipsi rubore perfundebantur, quod juvenes ipsi, et ad quos peculiarius negotium attinebat, segniores forent, comite, provectioris aetatis, et corporis plagarum laborumque asperitatis viro vigilantiore existente. Nam et ab omni exercitu ejus vigilantia admirationi erat, omnesque in ejus exemplo vigilantiores reddebantur, anno Dominicae Incarnationis 1097, ibi se impraegnavit comitissa Adalasia de comite Rogerio.CAPUT XXVII. Urbanus papa ad ipsos tendens pacem componere nititur. [Col.1207C] Cum ista aguntur, papa Urbanus, colloquium ducis et comitis desiderans, a Roma progrediens, apud Capuam, ubi obsessionem tenebant, venit; comesque sex tentoria illi deliberans ad hospitandum, sumptus necessarios abundantissime ministravit. Porro ipse sciens scriptum: Beati pedes evangelizantium pacem (Rom. X); et: Beati pacifici, quoniam filii Dei vocabuntur (Matth. V.); et alibi scriptum est: Pacem habete, et Deus pacis et dilectionis erit vobiscum (II Cor. XIII), et maxime quia sciebat, totius Christianitatis curam suae provisioni delegatam, de pace [Col.1207D] inter ipsos reformanda primo ducem, et comitem, principemque pariter conveniens attentare coepit. Qui consilio comitis prudenti responsione usi, in praesentia apostolici, copia beati Petri dicunt se jus inire, si a Capuanis pari discrimine idem exsequatur, concedunt. Papa infra urbem idem de Capuanis rescitum vadens, dum ab utrisque partibus conceditur, spe conficiendae pacis frustra gaudens, renuntiat. Dies disputandi statuitur. His opponentibus, et illis, prout sese res habebat, respondentibus, gravi syllogismo Capuanis, a judicibus legaliter conclusio determinatur. Capuani, audientes se judicio praegravari, vel oppositione vel rationabili contradictione contra judices usi, publice se injuriosos ostentantes, exsequi vel nolle, vel non posse denuntiant. [Col.1208A] Quod audiens vir apostolicus, et quia haec ab illis exsequendi internuntius fuerat, aliquantulum erubescens, gladio beati Petri animadvertens interminatur, parti nostrorum ex toto favendo se contulit, constantiam comitis in fortia exercenda perplurimum laudans, vitamque ejus omni cura Romae et Italiae pernecessariam asserens. Nam timor ejus plures ab insolentia plusquam zelus honestatis compescebat. Apostolicus itaque ecclesiasticis negotiis, plusquam expeditionalibus exercitiis intentus, totalibus tumultibus mente declinatis, his tribus principibus, sed et omni exercitui apostolica benedictione concessa, Beneventum secessit.CAPUT XXVIII. Capua capitur, et principi Ricardo restituitur [Col.1208B] Comes autem cum duce et principe in oppugnatione urbis attentissime persistens, machinamenta ad urbem capiendam artificiosissime aptant. Capuani primo ludibrio habere, contemnere, ad defensionem sese ad invicem cohortari; duci tamen, vel comiti se, si retinendo recipere velint, urbem reddere attentant. Sed nobilissimi principes hanc fraudem sibi nullatenus assumere volentes, nisi ut principi reddantur, acquiescere passi non sunt. At ubi Capuani machinamenta apparata versus urbem appropiare vident, quae prius ludibrio habebant exhorrescentes, deditione urbis sese, consilio comitis, committunt. Sicque ipso mediatore usi, vix suae fraudis impunitas impetratur. Principi pro libitu suo [Col.1208C] urbs Capuana restituitur. A principe duci et comiti gratiae referuntur. Dux et comes apud Salernum pariter digrediuntur. Princeps urbem suo libitu vindicans, in altiori turri triumphaliter hospitatur.CAPUT XXIX. Urbanus papa legationem Siciliae et Calabriae comiti concedit. Papa, urbem redditam et pacem inter ipsos factam audiens, et gaudet de fraude compressa et de pace confecta; sed quia ducem et comitem Salernum secessisse audivit, nolens comitem, donec sibi loquatur, versus Siciliam remeare, illorsum accelerat. Veniensque cum archiepiscopis apud Sanctum Matthaeum, ut cum debito honore eum acciperet, cum processione praestolatur, et tamen, propter amicabilem [Col.1208D] venerationem quam versus comitem habebat, primum ad ejus hospitium eum amabiliter visum vadit, diuque ejus colloquio usus, ad processionem, quae praestolabatur, suscipiendus accessit, in crastinumque convenientes, alter alterius colloquio cum maxima dilectione fruuntur. Sed quia ipse apostolicus jamdudum Robertum episcopum Trainensem, comite inconsulto, legatum in Sicilia, ad exsequendum jus Sanctae Romanae Ecclesiae posuerat, perpendens hoc comitem grave ferre, et nullo modo, ut stabile permaneat, assentire, cognoscens etiam ipsum comitem in omnibus negotiis ecclesiasticis exsequendis zelo divini ardoris exfervescere, cassato quod de episcopo Trainensi fecerat, [Col.1209A] legationem beati Petri super comitem per totam Siciliam, vel habendam haereditaliter ponit, ea discretione ut, dum ipse comes advixerit, vel aliquis haeredum suorum zeli paterni ecclesiastici exsecutor superstes fuerit, legatus alius a Romana sede, ipsis invitis nullus superponatur; sed si qua Romanae Ecclesiae juris exsequenda fuerint, chartulis a Romana sede in Siciliam vel Calabriam directis, per ipsos consilio episcoporum earumdem provinciarum authentice definiantur. Quod si episcopi ad concilium invitati fuerint, quot et quos ipsi comiti, vel suis futuris haeredibus visum fuerit, illuc dirigant, nisi forte de aliquo ipsorum in concilio agendum sit, in Sicilia vel Calabria in praesentia sua authentice definiri nequiverit, et ad hoc commissum [Col.1209B] perpetualiter permanendum, privilegio suae auctoritatis firmavit, cujus sententiam subtitulamus:URBANUS episcopus, servus servorum Dei, charissimo filio R. comiti Calabriae et Siciliae, salutem et apostolicam benedictionem. Quia prudentiam tuam supernae majestatis dignatio multis triumphis et honoribus exaltavit, et probitas tua in Sarracenorum finibus Ecclesiam Dei plurimum dilatavit, sanctaeque sedi apostolicae devotam se multis modis [Col.1210A] semper exhibuit, nos [te] in specialem atque charissimum filium ejusdem universalis Ecclesiae assumpsimus. Idcirco de tuae probitatis sinceritate plurimum confidentes, sicut verbis promisimus, ita etiam litterarum auctoritate firmamus quod omni vitae tuae tempore, vel filii tui Simonis, aut alterius qui legitimus tui haeres exstiterit, nullum in terra potestatis vestrae, praeter voluntatem aut consilium vestrum legatum Romanae Ecclesiae statuemus; quinimo, quae per legatum acturi sumus, per vestram industriam legati vice exhiberi volumus, quando ad vos ex latere nostro miserimus, ad salutem videlicet Ecclesiarum quae sub vestra potestate existant, ad honorem beati Petri, sanctaeque ejus sedis apostolicae, cui devote hactenus obedisti, quamque in opportunitatibus [Col.1210B] suis strenue ac fideliter adjuvisti. Si vero celebrabitur concilium, tibi mandavero quatenus episcopos et abbates tuae terrae mihi mittas, quot, et quos volueris mittas, alios ad servitium Ecclesiarum et tutelam retineas. Omnipotens Dominus actus tuos in beneplacito suo dirigat, et te a peccatis absolutum ad vitam aeternam perducat. Dat. Salerni per manum Joannis Sanctae Romanae Ecclesiae diaconi III Nonas Julii, indictione VII, pontificatus domini Urbani secundi XI.[Col.1209] Explicit opus Gaufredi monachi.