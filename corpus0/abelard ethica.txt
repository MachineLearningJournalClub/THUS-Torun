[Col.0633A] Mores dicimus animi vitia vel virtutes quae nos ad mala vel bona opera pronos efficiunt. Sunt autem [Col.0634A] vitia seu bona non tantum animi, sed etiam corporis; ut debilitas corporis vel fortitudo quam vires appellamus; pigredo vel velocitas, claudicatio [Col.0635A] vel rectitudo, caecitas vel visio. Unde ad differentiam talium cum dicimus: vitia, praemisimus: animi. Haec autem vitia, scilicet animi, contraria sunt virtutibus, ut injustitia justitiae, ignavia constantiae, intemperatia temperantiae.CAP. I. De vitio animi quod ad mores pertinet. Sunt autem animi quoque nonnulla vitia seu bona, quae a moribus sejuncta sunt; nec vitam humanam vituperio vel laude dignam efficiunt, ut hebetudo animi vel velocitas ingenii; obliviosum vel memorem esse, ignorantia vel scientia. Quae quidem omnia cum aeque reprobis ut bonis eveniant, nihil ad morum compositionem pertinent nec turpem vel honestam efficiunt vitam. Unde bene, cum superius praemisissemus: animi vitia, ad exclusionem [Col.0635B] talium subjunximus: quae ad mala opera pronos efficiunt, id est voluntatem inclinant ad aliquid, quod minime convenit fieri vel dimitti.CAP. II. Quid distet inter peccatum et vitium inclinans ad malum? Non est autem hujusmodi animi vitium idem quod peccatum, nec peccatum idem quod actio mala. Verbi gratia iracundum esse, hoc est pronum vel facilem ad irae perturbationem, vitium est et mentem inclinat ad aliquid impetuose et irrationabiliter gerendum, quod minime convenit. Hoc autem vitium in anima est, ut videlicet sit ad irascendum, etiam cum non movetur ad iram: sicut claudicatio, unde claudus dicitur homo, in ipso est quando [Col.0635C] etiam non ambulat claudicando, quia vitium adest etiam cum actio deest. Sic et multos ad luxuriam sicut ad iram natura ipsa vel complexio corporis pronos efficit; nec tamen in ipso hoc peccant quia tales sunt, sed pugnae materiam ex hoc habent, ut per temperantiae virtutem de se ipsis triumphantes coronam percipiant juxta illud Salomonis: Melior est patiens viro forti, et qui dominatur animo suo expugnatore urbium (Prov. XVI, 32). Non enim religio ab homine vinci, sed a vitio turpe existimat. Illud quippe bonorum quoque hominum est; in hoc a nobis declinamus. Hanc nobis victoriam commendans Apostolus, ait: Non coronabitur quis, nisi legitime certaverit (II Tim. II, 5). Certaverit, inquam, non tam hominibus quam vitiis resistendo, ne nos [Col.0635D] videlicet in consensum pertrahant pravum: quae, etsi homines cessent impugnare, nos non cessant, ut tanto periculosior eorum pugna sit quanto frequentior, et tanto victoria clarior quanto difficilior. Homines vero quantumcunque praevaleant, nihil vitae nostrae turpitudinis ingerunt, nisi cum more vitiorum et, quasi nobis in vitia conversis, turpi nos consensu subjiciunt. Illis corpori dominantibus, dum liber animus fuerit, nihil de vera libertate periclitatur, nihil obscenae servitutis incurrimus. Non enim homini servire, sed vitio turpe est; nec corporalis servitus, sed vitiorum subjectio animam deturpat; quidquid enim bonis pariter et malis commune est nihil ad virtutem vel vitium refert.CAP. III. Quid sit animi vitium et quid proprie dicatur peccatum? [Col.0636A] Vitium itaque est quo ad peccandum proni efficimur, hoc est inclinamur ad consentiendum ei quod non convenit, ut illud scilicet faciamus aut dimittamus. Hunc vero consensum proprie peccatum nominamus; hoc est culpam animae, qua damnationem meretur vel apud Deum rea statuitur. Quid est enim iste consensus, nisi Dei contemptus et offensa ipsius? Non enim Deus ex damno, sed ex contemptu offendi potest. Ipse quippe est summa illa potestas quae damno aliquo non minuitur, sed contemptum sui ulciscitur. Peccatum itaque nostrum contemptus Creatoris est et peccare est Creatorem contemnere, hoc est id nequaquam facere propter [Col.0636B] ipsum, quod credimus propter ipsum a nobis esse faciendum; vel non dimittere propter ipsum quod credimus esse dimittendum. Cum itaque peccatum diffinimus abnegative, dicentes scilicet: non facere, vel non dimittere quod convenit, patenter ostendimus nullam esse substantiam peccati, quod in Non esse potius quam esse subsistat, velut si tenebras diffinientes dicamus: absentiam lucis, ubi lux habuit esse.Sed fortassis inquies, quia et voluntas mali operis peccatum est quae nos apud Deum reos constituit, sicut voluntas boni operis justos facit; ut quemadmodum virtus in bona voluntate, ita peccatum in mala voluntate consistat, nec in non esse tantum, verum etiam in esse, sicut et illa. Quemadmodum [Col.0636C] enim volendo facere quod Deo credimus placere ipsi placemus, ita volendo facere quod Deo credimus displicere, ipsi displicemus et ipsum offendere sive contemnere videmur.Sed dico quia, si diligentius attendamus, longe aliter de hoc sentiendum est quam videatur. Cum enim nonnunquam peccemus absque omni mala voluntate, et cum ipsa mala voluntas refrenata, non exstincta, palmam resistentibus pariat et materiam pugnae et gloriae coronam conferat, non tam ipsa peccatum quam infirmitas quaedam jam necessaria dici debet. Ecce enim aliquis est innocens, in quem crudelis dominus suus per furorem adeo commotus est, ut eum evaginato ense ad interimendum [Col.0636D] persequatur. Quem ille diu fugiens, et quantumcunque potest sui occisionem devitans, coactus tandem et nolens occidit eum, ne occidatur ab eo. Dicito mihi, quicunque es, quam malam voluntatem habuerit in hoc facto? Volens siquidem mortem effugere, volebat propriam vitam conservare. Sed nunquid haec voluntas mala erat? Non, inquies, haec arbitror; sed illa quam habuerit de occisione domini persequentis. Respondeo: Bene et argute dicis, si voluntatem posses assignare in eo quod asseris.Sed, jam ut dictum est, nolens et coactus hoc fecit, quod quantum potuit vitam incolumem distulit, sciens quoque ex hac interfectione vitae sibi periculum imminere. Quomodo ergo illud voluntarie [Col.0637A] fecit quod eum ipso etiam vitae suae periculo commisit?Quod si respondeas ex voluntate id quoque esse factum, cum ex voluntate scilicet mortem evadendi, non dominum suum occidendi, constet in hoc eum esse inductum: nequaquam id refellimus; sed, ut jam dictum est, nequaquam voluntas ista tanquam mala est improbanda, per quam ille, ut dicis, mortem evadere, non dominum voluit occidere; et tamen deliquit consentiendo, quamvis coactus timore mortis injustae, interfectioni quam eum potius ferre quam inferre oportuit; gladium quippe accipit per se, non traditum sibi habuit a potestate; unde Veritas: Omnis, inquit, qui acceperit gladium, gladio peribit (Matth. XXVI, 52); hoc est damnationem [Col.0637B] atque animae suae occisionem ex hac temeritate incurrit. Voluit itaque, ut dictum est, ille mortem evadere, non dominum occidere; sed quia in occisionem consensit, in quam non debuit, hic ejus injustus consensus qui occisionem praecessit peccatum fuit.Quod si quis forte dicat: Quia voluit interficere dominum suum propter hoc ut mortem evaderet, non ideo simpliciter inferre potest quia voluit eum occidere; veluti si dicam alicui: Quia volo ut habeas cappam meam propter hoc ut des mihi quinque solidos, vel: libenter eam pro pretio isto fieri tuam volo, non ideo concedo quod eam tuam esse velim. Sed et si quis in carcere constrictus velit filium suum ibi pro se ponere, ut redemptionem [Col.0637C] suam perquirat, nunquid ideo simpliciter concedimus quod filium suum in carcerem mittere velit, quod cum magnis lacrymis et cum multis gemitibus sustinere cogitur? Non utique talis, uti ita dicam, voluntas, quae in magno dolore animi consistit, dicenda est voluntas, sed potius passio. Et tale est; quia hoc vult propter illud, tanquam si diceretur quia quod non vult tolerat, propter illud quod desiderat. Sic et infirmus uri, vel secari dicitur, ut sanetur, et martyres pati, ut ad Christum perveniant; Christus ipse, ut nos ejus passione salvemur. Non tamen ideo simpliciter concedere cogimur ut hoc velint; nusquam enim passio esse potest, nisi ubi contra voluntatem aliquid fit; nec quisquam in [Col.0637D] eo patitur, ubi suam implet voluntatem et quod fieri eum oblectat. Et certe Apostolus, qui ait: Cupio dissolvi, et esse cum Christo (Phil. I, 23), id est ad hoc mori ut ad eum perveniam, ipse alibi commemorat: Nolumus exspoliari, sed supervestiri, ut absorbeatur mortale a vita (II Cor. V, 4). Quam etiam sententiam a Domino dictam beatus Augustinus meminit, ubi Petro dixit: Extendes manus tuas et alius te cinget, et ducet quo tu non vis (Joan. XXI, 18). Qui etiam juxta infirmitatem humanae naturae assumptam Patri ait: Si possibile est, transeat a me calix iste, verum tamen non sicut ego volo, sed sicut tu (Matth. XXVI, 39). Magnam quippe mortis passionem [Col.0638A] anima ejus naturaliter formidabat, nec voluntarium ei esse poterat quod poenale sciebat. De quo cum alibi Scriptum sit: Oblatus est, quia ipse voluit (Isa. LIII, 7), aut secundum Divinitatis naturam accipiendum est, in cujus voluntate fuit illum assumptum hominem pati, aut voluit dictum est pro disposuit, juxta illud Psalmistae: Quaecunque voluit fecit (Psal. CXIII, 3). Constat itaque peccatum nonnunquam committi sine mala penitus voluntate, ut ex hoc liquidum sit quod peccatum est voluntatem non dici.Equidem, inquies, ita est ubi coacti peccamus; sed non ita, ubi volentes: veluti si tale quid committere velimus, quod nequaquam debere a nobis committi scimus. Ibi quippe mala illa voluntas et [Col.0638B] peccatum idem esse videtur: verbi gratia, videt aliquis mulierem et in concupiscentiam incidit et delectatione carnis mens ejus tangitur, ut ad turpitudinem coitus accendatur. Haec ergo voluntas et turpe desiderium quid aliud, inquis, est quam peccatum?Respondeo: Quid si ista voluntas temperantiae virtute refrenetur nec tamen exstinguatur, ad pugnam permaneat et ad certamen persistat nec deficiat victa? (ubi enim pugna, si pugnandi desit materia? aut unde praemium grande, si non sit quod toleremus grave?) Cum certamen defuerit, non jam superest pugnare, sed praemium percipere; hic autem pugnando certamus, ut alibi certaminis triumphatores corona percipiamus. Ut vero pugna sit, [Col.0638C] hostem esse convenit qui resistat, non qui prorsus deficiat. Haec vero est nostra voluntas mala, de qua triumphamus, cum eam divinae subjugamus, nec eam prorsus exstinguimus, ut semper habeamus contra quam dimicemus.Quid enim magnum pro Deo facimus, si nihil nostrae voluntati adversum toleramus, sed magis quod volumus implemus? Quis etenim nobis grates habeat, si in eo quod pro ipso nos facere dicimus, voluntatem nostram impleamus? aut quid, inquies, apud Deum meremur ex eo quod volentes aut inviti agimus? Nihil certe respondeo: cum ipse animum potius quam actionem in remuneratione penset, nec quidquam ad meritum actio addat sive de bona, [Col.0638D] sive de mala voluntate prodeat, sicut postmodum ostendemus. Cum vero voluntatem ejus nostrae praeponimus, ut illius potius quam nostram sequamur, magnum apud eum meritum obtinemus; juxta illam Veritatis perfectionem: Non veni facere voluntatem meam, sed ejus qui misit me (Joan. VI, 38). Ad quod et nos exhortans ait: Si quis venit ad me, et non odit patrem, et matrem . . ., adhuc autem et animam suam, non est me dignus (Luc. XIV, 26); hoc est, nisi suggestionibus eorum vel propriae renuntiet voluntati, et praeceptionibus meis se omnino subjiciat. Sicut ergo patrem odire, non perimere jubemur: ita et voluntatem nostram, ut non eam [Col.0639A] sequamur, non ut funditus eam destruamus. Qui enim ait: Post concupiscentias tuas non eas (Eccli. XVIII, 30); et: a voluntate tua avertere (ibid.), praecepit nos concupiscentias nostras non implere, non penitus eis carere. Illud quippe vitiosum est, hoc autem infirmitati nostrae impossibile. Non itaque concupiscere mulierem, sed concupiscentiae consentire peccatum est; nec voluntas concubitus, sed voluntatis consensus damnabilis est.Quod de luxuria diximus, hoc et de gula videamus. Transit aliquis juxta hortum alterius et conspectis delectabilibus fructibus in concupiscentiam eorum incidit nec tamen concupiscentiae suae consentit, ut inde aliquid furto vel rapina auferat, quanquam delectatione cibi in magnum desiderium [Col.0639B] mens ejus sit accensa. Ubi autem desiderium, ibi procul dubio voluntas consistit. Desiderat itaque fructus illius esum in quo delectationem esse non dubitat: ipsa quippe suae infirmitatis natura compellitur id desiderare quod, inscio domino vel non permittente, non licet accipere. Desiderium ille reprimit, non exstinguit; sed quia non trahitur ad consensum, non incurrit peccatum.Quorsum autem ista? Ut denique pateat in talibus ipsam quoque voluntatem vel desiderium faciendi quod non licet nequaquam dici peccatum, sed ipsum potius, ut diximus, consensum. Tunc vero consentimus ei quod non licet, cum nos ab ejus perpetratione nequaquam retrahimus: parati penitus, si daretur facultas, illud perficere. In hoc [Col.0639C] itaque proposito quisquis reperitur, reatus ad peccati augmentum quidquam addit, sed jam apud Deum aeque reus est, qui ad hoc peragendum, quantum valet, nititur, et quantum in se est illud peragit, ac si, ut beatus Augustinus meminit, in opere quoque ipso esset deprehensus. Cum autem voluntas peccatum non sit, et nonnunquam inviti, ut diximus, peccata committamus, nonnulli tamen omne peccatum voluntarium esse dicunt: in quo et quamdam differentiam peccati a voluntate inveniunt, cum aliud voluntas, aliud voluntarium dicatur, hoc est aliud voluntas, aliud quod per voluntatem committitur.At vero si peccatum dicimus quod proprie dici peccatum praefati sumus, hoc est contemptum Dei [Col.0639D] sive consensum in eo quod credimus propter Deum dimittendum, quomodo dicimus peccatum esse voluntarium, hoc est nos velle Deum contemnere, quod est peccare vel deteriores fieri, aut dignos damnatione effici? Quamvis enim velimus facere id quod debere puniri scimus vel unde puniri digni simus, non tamen puniri volumus: in hoc ipso manifeste iniqui, quod hoc volumus facere quod est iniquum, non tamen poenae quae justa est subire volumus aequitatem. Displicet poena quae justa est; placet actio quae est injusta. Saepe etiam contingit ut cum velimus concumbere cum ea quam scimus conjugatam, specie illius illecti, nequaquam tamen adulterari cum ea vellemus, quam esse conjugatam [Col.0640A] nollemus. Multi e contrario sunt qui uxores potentum ad gloriam suam eo magis appetunt, quia talium uxores sunt, quam si essent innuptae; magis adulterari quam fornicari cupiunt, hoc est magis quam minus excedere. Sunt quos omnino piget in consensum concupiscentiae vel malam voluntatem trahi, et hoc ex infirmitate carnis velle coguntur quod nequaquam vellent velle. Quomodo ergo hic consensus quem habere non volumus voluntarius dicetur, ut secundum quosdam, velut dictum est, omne peccatum dicamus voluntarium, profecto non video, nisi voluntarium intelligamus ad exclusionem necessarii, cum videlicet nullum peccatum inevitabile sit. Vel voluntarium dicamus quod ex aliqua procedat voluntate. Nam, etsi ille qui coactus dominum [Col.0640B] suum occidit, non habuit voluntatem in occisione, id tamen ex aliqua commisit voluntate, cum videlicet mortem evadere vel differre vellet.Sunt qui non mediocriter moveantur, cum audiant nos dicere operationem peccati nihil addere ad reatum vel ad damnationem apud Deum. Objiciunt quippe quod in actione peccati quaedam delectatio sequatur, quae peccatum augeat, ut in coitu vel esu illo quem diximus. Quod quidem non absurde dicerent, si carnalem hujusmodi delectationem peccatum esse convincerent, nec tale quid committi posse nisi peccando. Quod profecto si recipiant, utique nemini licet hanc carnis delectationem habere; unde nec conjuges immunes sunt a peccato cum hac sibi carnali delectatione concessa permiscentur; [Col.0640C] nec ille quoque qui esu delectabili sui fructus vescetur. Essent etiam in culpa quilibet infirmi qui, ad recreationem, ut de infirmitate convalescant, suavioribus cibis foventur, quos nequaquam sine delectatione sumunt vel, si sumerent, non prodessent. Denique et Dominus, ciborum quoque Creator sicut et corporum, extra culpam non esset, si tales eis sapores immitteret, qui necessario ad peccatum sui delectatione nescientes cogerent. Quomodo enim ad esum nostrum talia conderet, vel esum eorum concederet, si haec nos edere sine peccato impossibile esset? Quomodo etiam in eo quod est concessum dici potest committi peccatum? Nam et illa quae quandoque illicita fuerunt atque prohibita, si postmodum conceduntur et sic licita fiant, jam [Col.0640D] omnino absque peccato committuntur; ut esus carnium suillarum et pleraque alia Judaeis quondam interdicta, nunc vero nobis concessa. Cum itaque videmus Judaeos quoque, ad Christum conversos, hujusmodi cibis, quos lex interdixerat, libere vesci, quomodo eos inculpabiles defendimus, nisi quia jam eis hoc a Deo esse concessum asserimus? Si ergo in esu tali olim eis prohibito sed nunc concesso ipsa concessio peccatum excusat et contemptum Dei removet, quis quempiam in eo peccare dicat, quod ei licitum divina concessio fecit? Si ergo concubitus cum uxore vel esus etiam delectabilis cibi a primo die nostrae creationis, quo in paradiso sine peccato videbatur [vivebatur], nobis [Col.0641A] concessus est, quis nos in hoc peccati arguat, si concessionis metam non excedamus?Sed rursum inquiunt quia conjugalis quidem coitus et delectabilis cibi esus ita concessus est, ut delectatio ipsa non concedatur, sed ut ista omnino sine delectatione agantur. Sed profecto, si ita est, sic fieri sunt concessa, quomodo ea nullatenus fieri possunt; nec rationabilis fuit permissio, quae ita fieri concessit, quomodo eam certum est non posse fieri. Qua insuper ratione lex ad matrimonium olim cogebat, ut unusquisque semen relinqueret in Israel; vel Apostolus conjuges debitum invicem solvere compellit, si haec nullatenus absque peccato fieri possunt? Quomodo in hoc debitum dicit, ubi jam necessario est peccatum? Aut quomodo quis [Col.0641B] ad hoc agendum est cogendus, in quo agendo Deum sit offensurus? Ex his, ut arbitror, liquidum est nullam naturalem carnis delectationem peccato ascribendam esse nec culpae tribuendum in eo eos delectari, quo cum perventum sit, delectationem necesse est sentiri: veluti si quis religiosum aliquem vinculis constrictum inter feminas jacere compellat, et ille mollitie lecti et circumstantium feminarum contactu in delectationem, non in consensum trahatur, quis hanc delectationem, quam natura facit necessariam, culpam appellare praesumat?Quod si objicias, ut quibusdam videtur, delectationem carnis in concubitu quoque legitimo peccatum imputari; cum David dicat: Ecce enim in iniquitatibus [Col.0641C] conceptus sum (Psal. L, 7); et Apostolus cum dixisset: Iterum revertimini in id ipsum, etc. (I Cor. VII, 5), tandem adjungat: hoc autem secundum indulgentiam dico, non secundum imperium (ibid., 6): magis nos auctoritate quam ratione videntur constringere, ut ipsam scilicet carnis delectationem peccatum fateamur; non enim in fornicatione, sed in matrimonio David conceptum fuisse constat; nec indulgentia, hoc est venia, ut asserunt, intercedit, ubi culpa penitus absistit. Quantum vero mihi videtur quod ait David in iniquitatibus vel peccatis fuisse se conceptum nec addidit quorum, generalem originalis peccati maledictionem induxit, qua videlicet unusquisque ex culpa [Col.0641D] propriorum parentum damnationi subjicitur, juxta illud quod alibi scriptum est: Nemo mundus a sorde, nec infans unius diei si sit vita ejus super terram. Ut enim beatus meminit Hieronymus et manifesta ratio habet, quandiu anima infantili aetate constituta est, peccato caret. Si ergo a peccato munda est, quomodo sordibus peccati immunda est, nisi quia hoc de culpa, illud intelligendum est de poena? Culpam quippe non habet ex contemptu Dei, qui quidem quid agere debeat nondum ratione percipit; a sorde tamen peccati priorum parentum immunis non est, a qua jam poenam contrahit, etsi non culpam, et sustinet in poena quod illi commiserunt in culpa. Sic cum ait David, in iniquitatibus, vel peccatis se esse conceptum, generali sententiae [Col.0642A] damnationis ex culpa propriorum parentum se conspexit esse subjectum; nec tam ad proximos parentes quam ad priores haec delicta retorsit.Quod vero Apostolus indulgentiam dixit, non ita, ut volunt, est accipiendum, ut indulgentiam permissionis, veniam dixerit peccati. Tale quippe est quod ait: secundum indulgentiam, non secundum imperium; ac si diceret: secundum permissionem, non secundum coactionem. Si enim volunt conjuges et pari consensu decreverint, abstinere possunt penitus ab usu carnis nec per imperium ad eum sunt cogendi. Quod si non decreverint, indulgentiam habent, hoc est: permissionem ut a vita perfectiore in usum declinent laxioris vitae. Non ergo Apostolus hoc loco indulgentiam intellexit veniam [Col.0642B] peccati, sed permissionem laxioris vitae pro evitatione fornicationis, ut inferior vita peccati magnitudinem praeveniret et minor esset in meritis, ne major fieret in peccatis. Haec autem ad hoc induximus, ne quis volens forte omnem carnis delectationem esse peccatum, diceret ex actione ipsum peccatum augeri, cum quis videlicet consensum ipsum animi in exercitium duceret operationis, ut non solummodo consensu turpitudinis, verum etiam maculis contaminaretur actionis, tanquam si animam contaminare posset, quod exterius in corpore fieret. Nihil ergo ad augmentum peccati pertinet qualiscunque operum exsecutio et nihil animam, nisi quod ipsius est, coinquinat, hoc est consensus, quem solummodo peccatum esse diximus in voluntate [Col.0642C] eam praecedentem, vel actionem operis subsequentem. Etsi enim velimus vel faciamus quod non convenit, non ideo tamen peccamus, cum haec frequenter sine peccato contingant. Sicut e converso consensus sine istis, sicut jam ex parte monstravimus: de voluntate quidem sine consensu in eo, qui incidit in concupiscentiam visae mulieris, sive alieni fructus, nec tamen ad consensum pertractus est; de consensu vero malo sine mala concupiscentia, in illo, qui invitus dominum suum interfecit.De his autem quae fieri non debent, quam saepe absque peccato fiant, cum per vim scilicet, aut ignorantiam committantur, neminem latere arbitror: [Col.0642D] veluti si quae vim passa cum viro alterius concubuerit; vel aliquis quoquo modo deceptus cum ea dormierit, quam uxorem putavit; vel eum per errorem occiderit, quem a se tanquam a judice occidendum credidit. Non est itaque peccatum uxorem alterius concupiscere vel cum ea concumbere, sed magis huic concupiscentiae vel actioni consentire, quem profecto consensum concupiscentiae lex concupiscentiam vocat, cum ait: Non concupisces (Deut. V, 21): non enim concupisces, quod vitare non possumus vel in quo, ut dictum est, non peccamus, prohiberi debuit, sed assentire illi. Sic et illud intelligendum est quod ait Dominus: Qui viderit mulierem ad concupiscendam eam (Matth. V, 28); hoc est, qui viderit sic, ut in concupiscentiae [Col.0643A] consensum incidat, jam moechatus est in corde suo (Matth. V, 28), etsi non moechatus sit in opere; hoc est, jam peccati reatum habet, etsi adhuc effectu caret.Etsi diligenter consideremus, ubicunque opera sub praecepto vel prohibitione concludi videntur, magis haec ad voluntatem vel consensum operum quam ad ipsa opera referenda sunt: alioquin, nihil quod ad meritum pertineat, sub praecepto poneretur; et tanto minus praeceptione sunt digna, quanto minus in nostra potestate sunt constituta. Multa quippe sunt, a quibus operari prohibemur, voluntatem vero semper et consensum in nostro habemus arbitrio. Ecce Dominus ait: Non occides. Non falsum testimonium dices (Deut. V, 17, 20). Quae si de [Col.0643B] operatione tantum, ut verba sonant, accipiamus, nequaquam reatus interdicitur nec culpa sic prohibetur, sed actio culpae. Non enim hominem occidere peccatum est, nec concumbere cum aliena uxore, quae nonnunquam absque peccato committi possunt; neque enim ille, qui falsum testimonium vult dicere vel etiam in dicendo consentit, dummodo illud non dicat quacunque de causa reticens, reus legis efficitur, si prohibitio hujusmodi de opere, sicut verba sonant, accipiatur. Non enim dictum est ut non velimus falsum testimonium dicere vel ne in dicendo consentiamus, sed solummodo ne dicamus. Aut cum lex prohibet ne sorores nostras ducamus vel eis permisceamur, nemo qui hoc praeceptum servare possit, cum nemo sorores suas [Col.0643C] recognoscere queat: nemo, inquam, si de actu potius quam de consensu prohibitio fiat. Cum itaque accidit ut quis per ignorantiam ducat sororem suam, nunquid transgressor praecepti est quia facit quod facere lex prohibuit? Non est, inquies, transgressor, quia transgressioni non consensit in eo quod ignoranter egit. Sicut ergo transgressor non est dicendus, qui facit quod prohibetur, sed qui consentit in hoc quod constat esse prohibitum: ita nec prohibitio de opere, sed de consensu est accipienda, ut videlicet cum dicitur: Ne facias hoc vel illud, tale sit: Ne consentias in hoc, vel illo faciendo; ac si dicatur: Ne scienter hoc praesumas. Quod et beatus diligenter considerans Augustinus omne [Col.0643D] peccatum vel prohibitionem ad charitatem, seu cupiditatem potius, quam ad opera reducens ait: Nihil praecipit lex, nisi charitatem et nihil prohibet, nisi cupiditatem. Unde et Apostolus: Omnis lex, inquit, in uno sermone completur: Diliges proximum tuum sicut te ipsum (Rom. XIII, 8, 10). Et rursum: Plenitudo legis est dilectio (ibid.). Nihil quippe ad meritum refert utrum eleemosynam indigenti tribuas et te paratum tribuere charitas faciat; et praesto sit voluntas, cum desit facultas; nec in te remaneat facere quod potes, quocunque praepediaris casu. Constat quippe opera quae fieri convenit aut minime aeque a bonis sicut a malis hominibus geri, quos intentio sola separat. In eodem quippe facto, ut praedictus doctor meminit, in quo videmus [Col.0644A] Deum Patrem, et Dominum Jesum Christum, videmus et Judam proditorem. Facta quippe est a Deo Patre traditio Filii, facta est et a Filio; facta est et a proditore illo: cum et Pater Filium tradidit, et Filius se ipsum (Rom. VIII, 32; Gal. II, 21), ut Apostolus meminit; et Judas Magistrum. Fecit ergo proditor quod et Deus; sed nunquid ille bene fecit? Nam etsi bonum, non utique bene vel quod ei prodesse debuerit. Non enim quae fiunt, sed quo animo fiant pensat Deus; nec in opere, sed in intentione meritum operantis, vel laus consistit. Saepe quippe idem a diversis agitur: per justitiam unius et per nequitiam alterius; ut si unum reum duo suspendant, ille quidem zelo justitiae, hic antiquae odio inimicitiae; et cum sit suspensionis eadem actio, [Col.0644B] et utique [uterque] quod bonum est fieri et quod justitia exigit agant, per diversitatem tamen intentionis idem a diversis fit, ab uno male, ab altero bene.Quis denique ipsum diabolum nihil facere ignoret, nisi quod a Deo facere permittitur, cum vel iniquum punit pro meritis; vel, ad purgationem vel exemplum patientiae, justum aliquem permittitur affligere? Sed quia id quod agere eum Deus permittit, nequitia sua stimulante agit, sic potestas ejus bona dicitur vel etiam justa, ut voluntas ejus semper sit injusta. Hanc enim a Deo accipit, illam a se habet. Quis etiam electorum, in his quae ad opera pertinent, hypocritis potest adaequari? Quis tanta sustinet vel agit amore Dei, quanta illi cupiditate [Col.0644C] humanae laudis? Quis denique nesciat nonnunquam ea quae Deus prohibet fieri, recte geri vel esse facienda: sicut e contrario nonnulla quandoque praecipit, quae tamen fieri minime convenit? Ecce enim nonnulla novimus ejus miracula, quibus cum infirmitates curaverit, revelari prohibuit, ad exemplum scilicet humilitatis, ne quis forte de gratia sibi collata simili gloriam appeteret. Nec tamen minus illi qui beneficia illa susceperant, publicare illa cessabant, ad honorem scilicet ejus, qui et illa fecerat et revelari prohibuerat, de qualibus scriptum est: Quanto eis praecipiebat ne dicerent, tanto plus praedicabant, etc. Nunquid tales reos transgressionis judicabis, qui contra praeceptum quod acceperant [Col.0644D] egerunt atque hoc etiam scienter? Quis eos excuset a transgressione, nisi quia nihil egerunt per contemptum praecipientis, quod ad honorem ipsius facere decreverunt? Dic, obsecro, si praecepit Christus quod praecipiendum non fuit, aut si illi dimiserunt quod tenendum fuit? Fuit bonum praecipi, quod non fuit bonum fieri. Utique et in Abraham accusabis Dominum, cui primum praecepit de immolando filio, quod postmodum ipse inhibuit. Nunquid non bene praecepit Deus id fieri quod non erat bonum fieri? Si enim bonum, quomodo postea prohibitum? Si autem idem et bonum fuit praecipi et bonum prohiberi (nec enim quidquam absque rationabili causa Deus permittit, nedum [Cod. necdum] facere consentit) vides quia sola intentio praecepti, [Col.0645A] non actio facti Deum excusat, cum id bene praecepit, quod non est bonum fieri. Non enim Deus ad hoc intendebat vel agi praecipiebat ut Abraham filium immolaret; sed ut ex hoc maxime obedientia ejus, et constantia fidei, vel amoris in eum probaretur et in exemplo nobis relinqueretur. Hoc quippe patenter et Dominus ipse postmodum profitetur, cum ait: Nunc cognovi quod timeas Dominum (Gen. XXII, 12); ac si aperte diceret: Ad hoc istud tibi praecepi, ad quod te paratum exhibuisti, ut ab aliis facerem cognosci, quod ante saecula de te ipse cognoveram. Recta igitur haec intentio Dei fuit in facto, quod rectum non fuit; et sic recta prohibitio ejus in illis quae diximus quae ad hoc prohibuit, non ut prohibitio teneretur, sed ut vitandae inanis [Col.0645B] gloriae nobis infirmis exempla darentur. Praecepit itaque Deus quod fieri bonum non fuit; sicut e contrario prohibuit quod fieri bonum fuit. Et sicut ibi excusat eum intentio, ita et hic eos qui praeceptum opere non impleverunt. Sciebant quippe non ob hoc eum praecepisse, ut teneretur, sed ut praedictum exemplum praeponeretur. Salva itaque voluntate jubentis, non eum contempserunt, cujus voluntati se non esse contrarios intellexerunt.Si ergo opera magis quam intentionem pensemus, videbimus nonnunquam contra praeceptum Dei non solum velle fieri, verum etiam fieri aliquid et hoc scienter, sine ullo reatu peccati; nec malam voluntatem vel actionem ideo esse dicendam, quia praeceptum [Col.0645C] Dei non servat in opere, cum a voluntate praecipientis non discrepat ejus intentio, cui praeceptio fit. Sic enim intentio jubentis excusat ipsum, qui praecipit fieri quod tamen minime convenit fieri; ita et eum cui fit praeceptio excusat charitatis intentio.Ut ergo brevi conclusione supra dicta colligam, quatuor sunt quae praemisimus, ut ab invicem ipsa diligenter distingueremus: vitium scilicet animi, quod ad peccandum pronos efficit; ac postmodum ipsum peccatum, quod in consensu mali, vel contemptu Dei statuimus; deinde mali voluntatem malique operationem. Sicut autem non idem est velle, quod voluntatem implere, ita non idem est peccare, quod peccatum perficere. Illud quippe de consensu [Col.0645D] animi quo peccamus, hoc de effectu operationis est accipiendum, cum videlicet illud in quo prius consensimus, opere implemus. Cum ergo peccatum vel tentationem tribus modis dicimus peragi, suggestione scilicet, delectatione, consensu, ita est intelligendum: quod ad operationem peccati per haec tria frequenter deducimur, sicut in primis contigit parentibus. Persuasio quippe diaboli praecessit, cum ex gustu vetitae arboris immortalitatem promisit; delectatio successit, cum mulier videns lignum pulchrum et ipsum intelligens suave ad vescendum, in concupiscentiam ejus exarsit, cibi voluptate quam credebat correpta. Quae cum reprimere concupiscentiam deberet, ut praeceptum servaret, consentiendo in peccatum tracta est. Quod etiam peccatum [Col.0646A] cum per poenitentiam deberet corrigere, ut veniam mereretur, ipsum denique consummavit in opere; et ita tribus gradibus ad perpetrandum peccatum incessit. Sic et nos frequenter non ad peccandum, sed ad peccati perpetrationem, iisdem passionibus pervenimus, suggestione scilicet, hoc est, exhortatione alicujus non exterius incitantis ad aliquid agendum, quod non convenit. Quod quidem agere si delectabile noverimus, ante ipsum etiam factum ipsius facti delectatione mens nostra corripitur et in ipsa cogitatione per delectationem tentamur. Cui videlicet delectationi dum assentimus per consensum, peccamus. His tandem tribus ad operationem peccati pervenimus.Sunt, qui suggestionem carnis etiamsi persona [Col.0646B] suggerens desit, comprehendi nomine suggestionis velint, veluti si quis, visa muliere, in concupiscentiam ejus incidat. Sed haec profecto suggestio nihil aliud quam delectatio videtur esse dicenda; quam quidem delectationem quasi necessariam factam et caeteras hujusmodi, quas non peccatum esse supra meminimus, humanam tentationem Apostolus vocat cum ait: Tentatio vos non apprehendat nisi humana. Fidelis autem Deus, qui non patietur vos tentari supra id quod potestis; sed faciet cum tentatione etiam proventum ut possitis sustinere (I Cor. X, 13). Tentatio autem generaliter dicitur quaecunque inclinatio animi ad aliquid agendum quod non convenit, sive illa voluntas sit sive consensus. Humana [Col.0646C] vero tentatio dicitur, sine qua jam humana infirmitas vix aut nunquam subsistere potest, ut concupiscentia carnalis, vel delectabilis cibi desiderium, a quibus se liberari postulabat qui dicebat-De necessitatibus meis erue me, Domine (Psal. XXIV, 17); hoc est, de his tentationibus concupiscentiarum, quae quasi naturales ac necessariae jam factae sunt, ne ad consensum pertrahant, vel vita ista, plena tentationibus, finita prorsus eis caream. Quod ergo ait Apostolus: Tentatio vos non apprehendat nisi humana, consimilis sententia est ac si diceret: Si inclinatur animus ex delectatione quae est, ut diximus, humana tentatio, non usque ad consensum pertrahat, in quo peccatum consistit. Quod quasi aliquis quaereret, qua nostra virtute [Col.0646D] concupiscentiis istis possemus resistere? Fidelis, inquit, Deus qui non patietur vos tentari. Tanquam si diceret: De ipso potius est confidendum, quam de nobis praesumendum, qui, nobis auxilium promittens, in omnibus verax est promissis, quod est eum fidelem esse, ut ei scilicet de omnibus adhibenda sit fides. Tunc vero nos non patitur tentari supra id quod possumus, cum per misericordiam suam ita hanc tentationem humanam temperat, ut non plus ad peccatum premat quam perferre possimus, ei videlicet resistendo. Tunc autem insuper hanc ipsam tentationem nobis convertit ad commodum, dum per eam sic nos exercet, ut deinceps cum occurrerit, minus gravare possit; et jam minus impetum hostis timeamus, de quo jam triumphavimus, [Col.0647A] et perferre novimus. Omnis quippe pugna, quam nondum experti sumus, gravius sustinemus , et amplius formidamus . Cum vero in consuetudinem victoribus venerit, pariter virtus ejus et metus evanescit.CAP. IV. De suggestionibus daemonum. Sunt autem suggestiones non solum hominum, sed et daemonum; quia et isti nonnunquam ad peccatum nos incitant non tam verbis quam factis. Periti quippe naturae rerum tam ingenii subtilitate quam longa experientia (unde et daemones, hoc est scientes sunt appellati,) noverunt vires rerum naturales, unde ad libidinem vel ad caeteros impetus humana infirmitas facile possit commoveri. Sic et [Col.0647B] in languorem, Deo permittente, nonnunquam aliquos mittunt ac postmodum supplicantibus sibi remedia conferunt et frequenter cum cessant laedere, curare creduntur. Denique in Aegypto multa contra Moysen mirabiliter operari per magos sunt permissi, ac quidem, naturali vi rerum quam noverant, non tam eorum quae faciebant creatores dicendi quam compositores: veluti si quis juxta documentum Virgilii tunsa carne tauri apes inde fieri laborando efficeret , non tam apum creator quam naturae praeparator dicendus esset. Ex hac itaque rerum peritia quam habent in earum naturis daemones, nos in libidinem vel caeteras animi passiones commovent, quacunque arte nobis ignorantibus eas [Col.0647C] admovendo, sive in gustu, sive in stratu eas ponendo, vel quolibet modo eas interius vel exterius collocando. Multae quippe sunt in herbis vel seminibus, vel tam arborum, quam lapidum naturis vires ad commovendos vel pacandos animos nostros aptae, quas qui diligenter nossent, hoc agere facile possent.CAP. V. Cur opera peccati magis quam ipsum puniatur? Sunt etiam qui non mediocriter moventur, cum audiunt nos dicere, opus peccati non proprie peccatum dici, vel quidquam non addere ad peccati augmentum; cur gravior satisfactio poenitentibus injungatur de operis effectu, quam de culpae reatu. Quibus quidem hoc primum respondeo, cur non [Col.0647D] praecipue mirentur pro eo quod nonnunquam magna satisfactionis instituitur poena, ubi nulla intercesserit culpa; et eos quandoque punire debeamus, quos innocentes scimus? Ecce enim pauper aliqua mulier infantulum habet lactentem, nec tantum indumentorum habet, ut et parvulo in cunis et sibi sufficere possit. Miseratione itaque infantuli commota eum sibi apponit, ut propriis insuper foveat pannis et tandem infirmitate ejus vi naturae superata opprimere cogitur, quem amore summo amplectitur: Habe, inquit, Augustinus, charitatem et fac quidquid vis. Quae tamen pro satisfactione cum [Col.0648A] ad episcopum venerit, gravis ei poena injungitur non pro culpa quam commiserit, sed ut ipsa deinceps vel caeterae feminae in talibus providendis cautiores reddantur. Nonnunquam etiam contingit aliquem ab inimicis suis apud judicem accusari et tale quid illi imponi, unde illum innocentem esse judex cognoscit. Quia tamen illi instant et audientiam in judicio postulant, statuto die causam ingrediuntur, testes proferunt licet falsos ad eum quem accusant, convincendum; quos tamen testes cum nequaquam judex manifestis de causis refellere possit, eos suscipere lege compellitur; et eorum probatione suscepta punire innocentem debet, qui puniri non debet. Itaque punire debet, licet non meruerit, cum tamen lege praecipiente hoc juste judex [Col.0648B] peragit. Ex his itaque liquet nonnunquam poenam rationabiliter injungi ei, in quo nulla culpa praecessit. Quid igitur mirum si ubi culpa praecesserit, operatio subsecuta poenam augeat apud homines in hac vita, non apud Deum in futura? Non enim homines de occultis, sed de manifestis judicant, nec tam culpae reatum quam operis pensant effectum. Deus vero solus, qui non tam quae fiunt quam quo animo fiant attendit, veraciter in intentione nostra reatum pensat et vero judicio culpam examinat: unde et probator cordis et renum (Jer. XX, 12) dicitur, et in abscondito videre (Matth. VI, 4). Ibi enim maxime videt, ubi nemo videt; quia in puniendo peccatum non opus attendit, sed animum; sicut nos e converso non animum, quem non [Col.0648C] videmus, sed opus quod novimus. Unde saepe per errorem, vel per legis, ut diximus, coactionem, innocentes punimus, vel noxios absolvimus. Probator et cognitor cordis et renum dicitur Deus; hoc est, quarumlibet intentionum ex affectione animae, vel infirmitate, seu delectatione carnis provenientium.CAP. VI. De peccatis spiritualibus vel carnalibus. Cum enim omnia peccata sint animae tantum, non carnis (ibi quippe culpa et contemptus Dei esse potest, ubi ejus notitia et ratio consistere habet) quaedam tamen peccata spiritualia, quaedam carnalia dicuntur, hoc est, quaedam ex vitiis animae, quaedam ex infirmitate carnis provenientia. Et quamvis concupiscentia solius sit animae, sicut et [Col.0648D] voluntas (non enim concupiscere vel desiderare aliquid nisi volendo possumus), concupiscentia tamen carnis, sicut et concupiscentia spiritus dicitur: Caro enim, ait Apostolus, concupiscit adversus spiritum, et spiritus adversus carnem (Gal. V, 7); hoc est, ex delectatione quam habet in carne, quaedam appetit, quae tamen judicio rationis refugit, vel appetenda censet.CAP. VII. Cur Deus dicatur inspector cordis et renum? Juxta igitur haec duo, concupiscentiam carnis et concupiscentiam animae, quae praemisimus, probator [Col.0649A] cordis et renum dictus est Deus, hoc est, inspector intentionum vel consensuum inde provenientium. Nos vero qui hoc discutere ac dijudicare non valemus, ad opera maxima judicium nostrum convertimus, nec tam culpas, quam opera punimus, nec in aliquo tam quod ejus animae nocet, quam quod aliis nocere possit vindicare studemus, ut magis publica praeveniamus damna, quam singularia corrigamus, juxta quod et Dominus Petro ait: Si peccaverit in te frater tuus, corripe illum inter te et ipsum solum (Matth. XVIII, 15). Quid est: peccaverit in te, quasi non in alium, ut magis injurias nobis, quam aliis illatas corrigere vel vindicare debeamus? Absit. Si peccaverit in te, dixit, cum manifeste agit unde te per exemplum corrumpere [Col.0649B] possit. Quod si enim in se tantum peccat, cum culpa ejus occulta eum solum reum constituit, non ad reatum alios quantum in se est per exemplum trahit. Etsi enim desunt; qui malam ejus actionem imitentur, vel etiam cognoverint, actio tamen ipsa magis quam animi culpa castiganda est apud homines, quia plus offensae contrahere potuit, et perniciosius per exemplum fieri, quam culpa latens animi. Omne namque quod in communem perniciem, vel in publicum redundare potest incommodum, castigatione majori est puniendum, et quod contrahit majorem offensam, graviorem inter nos promeretur poenam, et majus hominum scandalum, majus inter homines incurrit supplicium, etsi levior praecessit culpa. Ponamus enim aliquem coitu suo [Col.0649C] mulierem aliquam corrupisse in ecclesia: quod cum ad aures populi delatum fuerit, non tantum de violatione feminae, ac veri templi Dei, quantum de infractione corporalis templi commoventur; cum tamen gravius sit in mulierem, quam in parietes praesumere, et homini quam loco injuriam inferre. Et incendia domorum majori poena vindicamus, quam in peracta fornicatione, cum longe apud Deum haec illis habentur graviora.Et haec quidem non tam justitiae debito, quam dispensationis aguntur temperamento, ut, quemadmodum diximus, publica praeveniendo damna communi consulamus utilitati. Saepe igitur minima peccata majoribus poenis vindicamus, non tam aequitate [Col.0649D] justitiae attendentes quae culpa praecesserit, quam discretione providentiae cogitantes quanta hinc contingere possit incommoditas, si leviter puniatur. Culpas itaque animi divino reservantes judicio, effecta earum, de quibus judicare habemus, prosequimur nostro, dispensationem in talibus, hoc est, prudentiae quam diximus rationem magis quam aequitatis attendentes puritatem. Deus vero unius cujusque poenam secundum culpae quantitatem disponit, et quicunque ipsum aequaliter contemnunt, aequali postmodum poena puniuntur cujuscunque conditionis aut professionis sint. Si enim monachus et laicus in consensum fornicationis pariter veniant, et mens quoque laici in tantum sit accensa, ut neque ipse, si monachus esset, pro [Col.0650A] reverentia Dei ab ista turpitudine desisteret, eamdem quam monachus poenam meretur. Sic et de illis sentiendum est, quorum alter manifeste peccans multos scandalizat, ac per exemplum corrumpit; alter vero cum occulte peccet, soli sibi nocet. Si enim qui occulte peccet, in eodem, quo ille, proposito et pari contemptu Dei existit, ut quod alios non corrumpit, fortuitu magis eveniat, quam ipse propter Deum dimittat, qui nec sibi ipsi propter Deum temperat, profecto pari reatu apud Deum constringitur. Solum quippe animum in remuneratione boni vel mali, non effecta operum Deus attendit, ne quid de culpa vel bona voluntate nostra proveniat, pensat, sed ipsum animum in proposito suae intentionis, non in effectu exterioris operis dijudicat. [Col.0650B] Opera quippe, quae, ut praediximus, aeque reprobis ut electis communia sunt, omniaque in se indifferentia, nec nisi pro intentione agentis bona vel mala dicenda sunt, non videlicet quia bonum vel malum sit ea fieri, sed quia bene vel male fiunt, hoc est, ea intentione qua convenit fieri, aut minime. Nam, ut beatus meminit Augustinus, ipsum malum esse, bonum est, cum eo quoque bene utatur Deus, nec aliter ipsum esse permittat, cum tamen ipsum nequaquam sit bonum. Cum itaque dicimus intentionem hominis bonam, et opus illius bonum, duo quidem distinguimus, intentionem scilicet ac opus; unam tamen bonitatem intentionis; veluti si dicamus bonum hominem, et filium boni hominis, duos quidem homines, non duas bonitates [Col.0650C] figuramus. Sicut ergo homo bonus ex propria bonitate dicitur, filius autem boni hominis cum dicitur, nihil in se boni habere, ex hoc monstratur: ita cujusque intentio bona in se vocatur, opus vero bonum non ex se appellatur, quod ex bona procedat intentione. Una itaque est bonitas, unde tam intentio quam operatio bona dicitur, sicut una est bonitas, ex qua bonus homo et filius hominis boni, appellatur, vel una bonitas, ex qua bonus homo et bona hominis voluntas dicitur.Qui ergo solent objicere operationem quoque intentionis remuneratione dignam esse, vel ad aliquod remunerationis augmentum proficere, attendant quod nugatoria eorum sit objectio. Duo, inquiunt, [Col.0650D] bona sunt intentio bona, et bonae intentionis effectus; et bonum bono adjunctum plus aliquid valere quam singula debet.Quibus respondeo, quod si ponamus plus illud totum valere quam singula; nunquid ideo majori remuneratione dignum cogimur concedere? Non utique. Multa quippe sunt tam animata quam inanimata, quorum multitudo ad plura utilis est, quam unumquodque in ea multitudine comprehensum, quibus tamen omnibus nulla prorsus remuneratio debetur. Ecce enim bos bovi vel equo adjunctus, sive lignum ligno, vel ferro, res quidem bonae sunt, et plus eorum multitudo, quam singula valet, cum tamen nihil omnino remunerationis amplius habeat.[Col.0651A] Revera, inquies, ita est; quia non sunt talia, quae mereri possint, cum ratione careant. Sed nunquid opus nostrum rationem habet, ut mereri possit? Nequaquam, inquies; sed tamen mereri opus dicitur, quia nos mereri facit, hoc est dignos remuneratione, vel saltem majore. Sed hoc profecto supra negavimus, et cur negandum sit ea extra quae diximus, accipe. Sunt duo in eodem proposito aedificandi domos pauperum, alter devotionis suae affectum implet, alter vero pecunia, quam praeparaverat, sibi violenter ablata, quod proposuit, consummare non permittitur, nulla sui culpa interveniente, sed sola eum violentia praepediente. Nunquid ejus meritum id quod exterius est actum minuere potuit apud Deum, aut malitia alterius eum minus acceptabilem [Col.0651B] Deo facere potuit, qui, quantumcunque potuit, pro Deo fecit? alioquin pecuniae magnitudo unumquemque meliorem ac digniorem facere posset, si videlicet ad meritum, vel augmentum meriti proficere ipsa posset, et quo ditiores homines essent, meliores fieri possent, cum ipsi ex copia divitiarum devotioni suae plus possent in operibus addere. Quod quidem existimare, ut opes scilicet ad veram beatitudinem, vel ad animae dignitatem quidquam valeant conferre, vel de meritis pauperum quidquam auferre, summa est insania. Si autem animam meliorem efficere non potest possessio rerum, utique nec eam Deo chariorem facere potest, nec in beatitudine meriti quidquam obtinere.CAP. VIII. De remuneratione operum exteriorum. [Col.0651C] Nec tamen negamus in hac vita bonis istis operibus vel malis aliquid tribui, ut ex praesenti retributione in praemio vel poena amplius ad bona incitemur, vel a malis retrahamur; et de aliis alii exempla sumant in faciendis quae conveniunt, vel cavendis, quae non conveniunt.CAP. IX. Quod Deus et homo in Christo uniti non sit melius aliquid quam solus Deus. Denique ut ad praemissa redeamus, ubi videlicet dictum est, quia bonum bono additum quiddam melius efficit quam unumquodque eorum per se sit; vide ne illuc usque ducaris, ut Christum, id est Deum et hominem sibi invicem in persona unitos melius quiddam dicas quam ipsa Christi divinitas vel humanitas sit, hoc est ipse Deus homini unitus [Col.0651D] vel ipse homo a Deo assumptus. Constat quippe in Christo tam assumptum hominem, quam Deum assumentem esse bonum, et utramque substantiam non nisi bonam intelligi posse: sicut et in singulis hominibus tam corporea quam incorporea substantia bona est. licet ad dignitatem vel meritum animae bonitas corporis nihil referat. At vero quis totum id, quod Christus dicitur, hoc est simul Deum et hominem, vel quamcunque rerum multitudinem Deo praeferre audebit tanquam eo melius aliquid esse possit, qui et summum bonum est, et ab ipso quidquid boni habent, accipiunt omnia? Quamvis enim ad aliquid agendum nonnulla ita necessaria videantur, ut non id facere Deus sine illis possit, [Col.0652A] tanquam quibusdam adminiculis vel primordialibus causis, nihil tamen, quantacunque sit rerum magnitudo, Deo melius dici potest. Etsi enim bonarum rerum numerus constat, ut bonitas in pluribus sit, non ideo bonitatem majorem esse contingit; veluti si scientia in pluribus abundet, aut scientiarum numerus crescat, non ideo scientiam cujusque crescere necesse est, ut major scilicet fiat quam prius. Sic et cum in se Deus bonus sit, et innumerabilia creet, quae nec esse, nec bona esse nisi per illum habent, bonitas per eum in pluribus est, ut major sit numerus bonarum rerum, nulla tamen bonitas ejus bonitati praeferri vel aequari potest. Bonitas quidem in homine, et bonitas in Deo est, et cum diversae sint substantiae vel naturae quibus bonitas [Col.0652B] inest, nullius tamen rei bonitas divinae praeferri vel aequari potest; ac per hoc nihil melius, hoc est, majus bonum quam Deus, vel aeque bonum dicendum est.CAP. X. Quod multitudo bonorum non est melius uno bonorum. In opere vero et intentione nec bonitatum aut bonarum rerum numerus consistere videtur. Cum enim bona intentio, et bona operatio dicitur, hoc est, ex bona intentione procedens, sola bonitas intentionis designatur; nec in eadem significatione nomen boni retinetur, ut plura bona dicere possimus. Nam et cum dicimus simplicem hominem esse, et simplicem dictionem, non ideo haec esse concedimus plura simplicia, cum hoc nomen [Col.0652C] simplex aliter hic, et aliter ibi sumatur. Nemo ergo nos cogat, ut cum bonae intentioni bona operatio additur, (concedamus) bonum bono superaddi tanquam plura sint bona, pro quibus remuneratio crescere debeat; cum, ut dictum est, nec plura bona recte dicere possimus illa, quibus boni vocabulum nequaquam uno modo convenit.CAP. XI. Quod intentione bona sit opus bonum. Bonam quippe intentionem, hoc est, rectam in se dicimus; operationem vero, non quod boni aliquid in se suscipiat, sed quod ex bona intentione procedat. Unde et ab eodem homine cum in diversis temporibus idem fiat, pro diversitate tamen intentionis ejus operatio modo bona modo mala dicitur, et ita circa bonum et malum variari videtur. [Col.0652D] Sicut haec propositio: Socrates sedet, vel ejus intellectus circa verum et falsum variatur, modo Socrate sedente, modo stante. Quam quidem permutationem varietatis circa verum et falsum ita in his Aristoteles contingere dicit, non quod ipsa, quae circa verum, vel falsum mutantur, aliquid suscipiant sui mutatione, sed quod res subjecta, id est Socrates, in se ipso moveatur, de sessione scilicet ad stationem, vel e converso.CAP. XII. Unde bona intentio sit dicenda? Sunt autem qui bonam vel rectam intentionem esse arbitrantur, quotiescunque se aliquis bene agere credit, et Deo placere id, quod facit; sicut et illi qui martyres persequebantur, de quibus Veritas [Col.0653A] in Evangelio: Venit hora ut omnis qui interficit vos, arbitretur obsequium se praestare Deo (Joan. XVI, 2). Qualium ignorantiae Apostolus quidem compatiens ait: Testimonium illis perhibeo, quod aemulationem Dei habent, sed non secundum scientiam (Rom. X, 2); hoc est, magnum fervorem habent ac desiderium in his faciendis, quae Deo placere credunt; sed quia in hoc animi sui zelo vel studio decipiuntur, erronea est eorum intentio, nec simplex est oculus cordis, ut clare videre queat, hoc est, ab errore sibi providere. Diligenter itaque Dominus, cum secundum intentionem rectam vel non rectam opera distingueret, oculum mentis, hoc est, intentionem, simplicem et quasi a sorde puram, ut clare videre possit, aut e contrario tenebrosam vocavit cum diceret: Si oculus [Col.0653B] tuus simplex fuerit, totum corpus tuum lucidum erit; hoc est si intentio recta fuerit, tota massa operum inde provenientium, quae more corporalium rerum videri possit, erit luce digna, hoc est bona; sic e contrario. Non est itaque intentio bona dicenda, quia bona videtur, sed insuper quia talis est, sicut existimatur; cum videlicet illud, ad quod tendit, si Deo placere credit, in hac insuper existimatione sua nequaquam fallatur. Alioquin ipsi etiam infideles sicut et nos bona opera haberent, cum ipsi etiam non minus quam nos per opera sua se salvari, vel Deo placere credant.CAP. XIII. Quod peccatum non est nisi contra conscientiam. Si quis tamen quaerat utrum illi martyrum vel [Col.0653C] Christi persecutores in eo peccarent, quod placere Deo credebant; aut illud sine peccato dimittere possent quod nullatenus esse dimittendum censebant, profecto secundum hoc, quod superius peccatum esse descripsimus contemptum Dei, vel consentire in eo, in quod credit consentiendum non esse, non possumus dicere eos in hoc peccasse, nec ignorantiam cujusquam, vel ipsam etiam infidelitatem, cum qua nemo salvari potest, peccatum esse. Qui enim Christum ignorant, et ob hoc fidem Christianam respuunt, quia eam Deo contrariam credunt, quem in hoc Dei contemptum habent quod propter Deum faciunt, et ob hoc bene se facere arbitrantur, praesertim cum Apostolus dicat: Si cor [Col.0653D] nostrum non reprehenderit nos, fiduciam habemus apud Deum (I Joan. III, 2): tanquam si diceret, ubi contra conscientiam nostram non praesumimus, frustra nos apud Deum de culpa reos statui formidamus? Aut si talium ignorantia peccato minime est ascribenda, quomodo ipse Dominus pro crucifigentibus se orat dicens: Pater, dimitte illis; non enim sciunt quid faciunt (Luc. XXIII, 34); vel Stephanus, hoc instructus exemplo, pro lapidantibus supplicans ait: Domine, ne statuas illis hoc peccatum? (Act. VII, 59.) Non enim ignoscendum videtur ubi culpa non praecessit, nec aliud solet dici ignosci, nisi poenam condonari quam culpa meruit. Stephanus insuper peccatum patenter appellat, quod de ignorantia erat.CAP. XIV. Quot modis peccatum dicatur? [Col.0654A] Sed ut objectis plenius respondeamus,-sciendum est nomen peccati diversis modis accipi; proprie tamen peccatum dicitur ipse Dei contemptus, vel consensus in malum, ut supra meminimus. A quo parvuli sunt immunes, et naturaliter stulti: qui, cum merita non habeant tanquam ratione carentes, nihil eis ad peccatum imputatur, et solummodo per sacramenta salvantur. Dicitur etiam peccatum hostia pro peccato, secundum quod Apostolus Dominum Jesum Christum dicit factum esse peccatum. Poena etiam peccati dicitur peccatum sive maledictum, juxta quod dicimus peccatum dimitti, hoc est, poenam condonari, et Dominum Jesum Christum portasse peccata nostra, hoc est, poenam [Col.0654B] peccatorum nostrorum, vel ex eis provenientes sustinuisse. Sed cum parvulos originale peccatum dicimus habere, vel nos omnes secundum Apostolum in Adam peccasse, tale est, ac si diceretur a peccato illius originem nostrae poenae vel damnationis sententiam incurrisse. Opera quoque ipsa peccati, vel quidquid non recte scimus, aut volumus, nonnunquam peccata dicimus. Quid est enim aliquem fecisse peccatum, nisi peccati implesse effectum? Nec mirum, cum e converso ipsa peccata vocemus facta juxta illud Athanasii: Et reddituri sunt, inquit, de factis propriis rationem, et qui bona egerunt, ibunt in vitam aeternam; qui vero mala, in ignem aeternum. Quid est enim de factis propriis? an tanquam de his tantum, quae opere impleverunt, [Col.0654C] faciendum sit judicium, ut plus accipiat in remuneratione, qui plus habuerit in opere? Vel a damnatione sit immunis, qui in eo, quod intendit, effectu caruit, sicut ipse diabolus, qui, quod praesumpsit affectu, non obtinuit effectu? Absit! De factis itaque propriis dicit de consensu eorum, quae implere decreverunt, hoc est, de peccatis, quae apud Dominum pro opere facti deputantur; cum ille scilicet sic puniat illa, sicuti nos opera. Cum autem Stephanus peccatum dicit, quod per ignorantiam in ipsum committebant Judaei poenam ipsam, quam patiebatur ex peccato primorum parentum, sicut et caeteras provenientes, vel injustam eorum actionem, quam habebant in lapidando, [Col.0654D] peccatum dixit. Quod quidem rogabat, eis non statui, hoc est, propter hoc eos nec corporaliter puniri. Saepe etenim Deus aliquos hic corporaliter punit, nulla eorum culpa hoc exigente, nec tamen sine causa, veluti cum justis etiam afflictiones immittit ad aliquam eorum purgationem, vel probationem: vel aliquos cum affligi permittit, ut postmodum hinc liberentur, et ex collato beneficio glorificetur, sicut in illo caeco actum est, de quo ipse ait: Neque hic peccavit, neque parentes ejus, ut caecus nasceretur, sed ut manifestentur opera Dei in illo (Joan. IX, 2). Quis etiam neget quandoque cum malis parentibus pro culpa eorum innocentes filios periclitari, vel affligi, sicut in Sodomis factum est, vel in multis populis saepe contingit, ut quo poena [Col.0655A] magis extenditur, amplius mali terreantur? Quod diligenter beatus Stephanus attendens peccatum, hoc est, poenam, quam tolerabat a Judaeis, vel id quod non recte agebant, orabat eis non statui, hoc est, propter hoc nec corporaliter puniri.In hac quoque sententia Dominus fuerat, cum dicebat: Pater, dimitte illis (Luc. XXIII, 34), id est, ne vindices id quod agunt in me, vel corporali poena: quod quidem fieri rationabiliter posset, si nulla etiam culpa eorum praecessisset, ut caeteri scilicet hoc videntes vel ipsi etiam recognoscerent ex poena se non recte in hoc egisse. At vero Dominum decebat hoc suae orationis exemplo nos maxime ad patientiae virtutem et ad summae dilectionis exhibitionem exhortari, ut quod ipse docuerat verbis [Col.0655B] nos, videlicet pro inimicis quoque orare, proprio exemplo nobis exhiberet in opere. Quod ergo dixit: dimitte, non ad culpam praecedentem, vel contemptum Dei, quem hic haberent, respexit, sed ad rationem inferendae poenae, quae non sine causa, ut diximus, subsequi posset, quamvis culpa non praecessisset; sicut in propheta contigit, qui, contra Samariam missus, comedendo egit, quod Dominus prohibuerat; in quo tamen cum nihil per Dei contemptum praesumeret, sed per alium prophetam deceptus, non tam ex reatu culpae quam ex operis perpetratione innocentia ejus mortem incurrit. Deus quippe, ut beatus meminit Gregorius, nonnunquam sententiam mutat, consilium vero nunquam; hoc est, quod praecipere vel comminari aliqua [Col.0655C] de causa decrevit, saepe id non implere disponit. Consilium vero ejus fixum permanet, hoc est, quod in praescientia sua disponit, ut faciat, nunquam efficacia caret. Sicut ergo in Abraham praeceptum de immolatione filii, vel comminationem in Ninivitis factam non tenuit, et sic, ut diximus, sententiam mutavit: ita praedictus propheta, cui prohibuerat comedere in via, mutari ejus sententiam credidit, et se maxime delinquere, si alium prophetam non audiret, qui se ad hoc a Domino mitti asserebat, ut ejus lassitudinem reficeret cibo. Absque culpa igitur hoc fecit, in quo culpam vitare decrevit, nec ei mors repentina nocuit, quem ab aerumnis vitae praesentis liberavit, et multis ad providentiam [Col.0655D] profuit, cum justum sic videant sine culpa puniri, et illud in eo impleri quod alibi Domino dicitur: Tu Deus, eum justus sis, juste omnia disponis, cum eum quoque, qui non debet puniri, condemnes . Condemnas, inquit, ad mortem non aeternam, sed corporalem. Sicut enim sine meritis nonnulli salvantur, ut parvuli, et sola gratia vitam assequuntur aeternam: ita non absurdum est nonnullos poenas corporales sustinere, quas non meruerunt, sicut et de parvulis constat sine baptismi gratia defunctis, qui tam corporali, quam aeterna morte damnantur, et multi etiam innocentes affliguntur. Quid itaque mirum, si crucifigentes [Col.0656A] Dominum ex illa injusta actione, quamvis eos ignorantia excusat a culpa, poenam, ut diximus temporalem non irrationabiliter incurrere possent, atque ideo dictum est: dimitte illis, hoc est poenam quam hinc, ut diximus, non irrationabiliter incurrere possent, ne inferas?Sicut autem, quod isti per ignorantiam egerunt, vel ipsa etiam ignorantia peccatum proprie, hoc est, contemptus Dei, non dicitur: ita nec infidelitas, quamvis ipsa necessario aeternae vitae aditum adultis ratione jam utentibus intercludat. Ad damnationem quippe sufficit Evangelio non credere, Christum ignorare, sacramenta Ecclesiae non suscipere, quamvis hoc non (tam) per malitiam, quam per ignorantiam fiat. De qualibus et Veritas ait: [Col.0656B] Qui non credit, jam judicatus est (Joan. III, 18). Et Apostolus: Et qui ignorat, inquit, ignorabitur (I Cor. XIV, 38). Cum autem dicimus ignoranter nos peccare, hoc est, tale quid, quod non convenit facere, peccare non in contemptu, sed in operatione sumimus. Nam et philosophi peccare dicunt inconvenienter aliquid seu dicere, quamvis illud nihil ad offensam Dei videatur pertinere. Unde Aristoteles in ad aliquid cum de vitiosa relativorum assignatione loqueretur, ait: At vero aliquoties non videbitur converti, nisi convenienter, ad quod dicitur, assignetur. Si enim peccet is, qui assignat, ut ala si assignetur avis, non convertitur, ut sit avis alae. Si ergo isto modo peccatum dicamus, omne quod vitiose agimus, vel contra salutem nostram habemus, [Col.0656C] utique et infidelitas, et ignorantia eorum, quae ad salutem credi necesse est, peccata dicemus, quamvis ibi nullus Dei contemptus videatur. Proprie tamen peccatum illud dici arbitror, quod nusquam sine culpa contingere potest. Ignorare vero Deum, vel non ei credere, vel opera ipsa, quae non recte fiunt, multis sine culpa possunt accidere. Si quis enim Evangelio vel Christo non credit, quia praedicatio ad ipsum non pervenerit, juxta illud Apostoli: Quomodo credent ei, quem non audierunt? quomodo autem audient sine praedicante? (Rom. X, 14.) Quae hinc ei culpa potest assignari, quod non credit? Non credebat Cornelius in Christum, donec Petrus ad eum missus de hoc ipsum instruxit, [Col.0656D] qui quamvis antea lege naturali Deum recognosceret atque diligeret, ex quo meruit de oratione sua exaudiri, et Deo acceptas eleemosynas habere, tamen si eum ante fidem Christi de hac luce migrasse contingeret, nequaquam ei vitam promittere auderemus, quantumcunque bona opera ejus viderentur, nec eum fidelibus, sed magis infidelibus conumeraremus, quantocunque studio salutis esset occupatus. Abyssus quippe multa Dei judicia sunt, qui nonnunquam reluctantes, vel minus de salute sua sollicitos trahit, et se offerentes, vel ad credendum paratiores profundissimo dispensationis suae consilio respuit. Sic enim illum se offerentem: [Col.0657A] Magister, sequar te quocunque ieris (Matth. IV, 19), reprobavit. Et alterum excusantem se per sollicitudinem, quam habuit de patre, nec ad horam in hac pietatis excusatione toleravit. Denique et quarumdam civitatum obstinationem increpans ait: Vae tibi, Corozain; vae tibi, Bethsaida, quia si in Tyro et Sidone virtutes factae fuissent, quae factae sunt in vobis, jam olim in cilicio et cinere poenitentiam egissent (Matth. XI, 21). Ecce illis obtulit non solum praedicationem suam, verum etiam miraculorum exhibitionem, quas tamen prius noverat non esse credituras. Has vero gentilium alias civitates, quas ad fidem suscipiendam faciles esse non ignorabat, sua tunc visitatione non censuit dignas, in quibus quidem, cum aliqui subtracto sibi [Col.0657B] praedicationis verbo, tamen ad suscipiendum ipsum parati, perierunt, quis hoc eorum imputet culpae, quod nulla negligentia videmus accidere? Et tamen hanc eorum infidelitatem, in qua defuncti sunt, ad damnationem sufficere dicimus, quamvis hujus caecitatis, in qua Dominus eos dimiserit, causa minus nobis appareat. Quam profecto, si quis peccato eorum sine culpa ascribat, fortassis licebit, cum absurdum ei videatur, tales sine peccato damnari?Nos tamen proprie peccatum, ut saepe jam meminimus, illud solum dici arbitramur, quod in culpa negligentiae consistit, nec in aliquibus esse potest, cujuscunque sint aetatis, quin ex hoc damnari mereantur. Non credere vero Christum, quod [Col.0657C] infidelitatis est, quomodo parvulis, vel his quibus non est annuntiatum, culpae debeat ascribi, non video, vel quidquid per ignorantiam invincibilem fit, cui vel praevidere non valuimus; veluti si quis forte hominem, quem non videt in silva sagitta interficiat, dum feris vel avibus sagittandis intendit. Quem tamen dum peccare per ignorantiam dicimus, sicut nos quandoque fatemur non solum in consensu, verum etiam in cogitatione peccare, hoc loco non proprie pro culpa ponimus, sed large accipimus, pro eo scilicet, quod nos facere minime convenit, sive id per errorem sive per negligentiam, vel quocunque modo inconvenienti fiat. Tale est ergo per ignorantiam peccare, non culpam [Col.0657D] in hoc habere, sed quod nobis non convenit, facere, vel peccare in cogitatione, hoc est, voluntate, quod nos velle minime convenit, vel in locutione, aut in operatione, loqui nos vel agere, quod non oportet, etsi per ignorantiam nobis invitis illud eveniat. Sic et illos, si persequebantur Christum vel suos, quos persequendos credebant per operationem peccasse dicimus, qui tamen gravius culpam peccassent, si contra conscientiam eis parcerent.CAP. XV. Utrum omne peccatum sit interdictum? Quaeritur autem utrum omne peccatum Deus nobis interdicat? Quod si recipiamus, videtur hoc irrationabiliter agere, cum nequaquam vita [Col.0658A] ista sine peccatis saltem venialibus transigi possit. Si enim omnia nos cavere peccata praecepit, nos autem omnia cavere non possumus, utique nequaquam, sicut ipse promisit jugum suave nobis, vel onus leve imponit, sed quod longe vires transcendens nostras minime portare valemus, sicut et de jugo legis Petrus apostolus profitetur. Quis enim a verbo saltem otioso semper sibi praevidere potest, ut in eo nunquam excedens perfectionem illam teneat, de qua Jacobus ait: Si quis in verbo non offendit, hic perfectus est vir? (Jac. III, 2), qui etiam cum praemisisset: in multis offendimus omnes; et alius magnae dicat perfectionis apostolus: Si dixerimus, quia peccatum non habemus, nos ipsos seducimus, et veritas in nobis [Col.0658B] non est (I Joan. I, 8), quam difficile, imo impossibile nostrae infirmitati videatur, immunes omnino a peccato manere, neminem latere reor. Ita, inquam, si peccati vocabulum large, ut diximus, accipientes illa etiam vocemus peccata, quaecunque non convenienter facimus. Si autem proprie peccatum intelligentes solum Dei contemptum dicamus peccatum, potest revera sine hoc vita ista transigi, quamvis cum maxima difficultate. Nec profecto illud, ut supra meminimus, nobis a Deo prohibitum est, nisi consensus mali, quo Deum contemnimus, etiam cum de opere praeceptio fieri videtur, sicut superius exposuimus, ubi etiam ostendimus aliter nequaquam a nobis praecepta posse sua custodiri.[Col.0658C] Peccatorum autem alia venialia dicuntur, et quasi levia, alia damnabilia sive gravia. Rursus damnabilium quaedam criminalia dicuntur, quae in illis personam infamem vel criminosam facere habent, si in audientiam veniant, quaedam vero minime. Venialia quidem, vel talia peccata sunt, quando in eo consentimus, cui non consentiendum esse scimus, sed tunc tamen non occurrit memoriae illud quod scimus; multa quippe scimus, etiam dormientes, vel quando eorum non recordamur. Non enim dormiendo nostras amittimus scientias, vel stulti efficimur, aut cum vigilamus, sapientes efficimur. Quandoque itaque vel in vaniloquium, vel in superfluum esum vel potum consentimus, [Col.0658D] quod tamen nequaquam esse faciendum scimus; sed tunc minime recordabamur, quod non esset faciendum. Tales itaque consensus, quos per oblivionem incurrimus, venialia aut levia dicuntur peccata, hoc est, non magnae satisfactionis poena corrigenda, ut vel extra ecclesiam positi, vel gravi abstinentia pressi ob talia plectamur; pro quibus quidem negligentiis poenitentibus dimittendis verba quotidianae confessionis frequentamus, in qua minime commemoratio graviorum culparum facienda est, sed tantum leviorum. Neque enim ibi dicere debemus, peccavi in perjurio, in homicidio, in adulterio, et consimilibus, quae damnabilia, et graviora dicuntur peccata; haec quippe non per oblivionem, sicut illa incurrimus, [Col.0659A] sed tanquam ex studio, et deliberatione committimus, abominabiles etiam Deo effecti juxta illud Psalmistae: Abominabiles facti sunt in studiis suis (Psal. XIII, 2): quasi exsecrabiles, et valde odibiles ex his in quibus scienter praesumpserunt. Horum autem alia criminalia dicuntur, quae per effectum cognita naevo magnae culpae hominem detrahunt, ut consensus perjurii, homicidii, adulterii, quae plurimum Ecclesiam scandalizant. Cum vero supra quam necesse est, cibo indulgemus vel non mediocri cultu ex vana gloria nos adornamus, etsi hoc scienter praesumimus, non haec crimini ascribuntur, et apud multos plus laudis habent, quam vituperationis.CAP. XVI. Utrum melius sit a levioribus culpis, quam gravioribus abstinere? [Col.0659B] Sunt, qui perfectius, et ideo melius dicunt providere a venialibus peccatis quam a criminalibus, eo quod difficilius id videatur, et majoris studii sollicitudine indigeat. Quibus primum illud respondeo Tullianum: Quod si laboriosum, non ideo gloriosum. Alioquin majoris meriti apud Dominum essent, qui grave jugum legis portaverunt, quam qui evangelica libertate deserviunt: quia timor poenam habet, quam perfecta charitas foras mittit, et quicunque timore aguntur, plus opere laborant, quam quos charitas spontaneos facit. Unde laborantes et oneratos ad suave jugum, et onus leve sumendum Dominus exhortatur, ut videlicet de servitute legis, qua premebantur, ad libertatem transeant Evangelii, [Col.0659C] et qui a timore incoeperant, charitate consummentur, quae sine difficultate omnia suffert, omnia sustinet: nihil quippe amanti difficile, maxime cum non carnalis, sed spiritualis amor Dei tanto est fortior, quanto verior. Quis etiam nesciat difficilius nobis provideri a pulice, quam ab hoste; vel ab offendiculo parvi lapidis, quam magni? Sed nunquid ideo id cavere quod difficilius est, melius aut salubrius judicamus? Non utique. Quare? quia quod difficilius est, cavere, minus potest nocere. Sic ergo, etsi ponamus difficilius a venialibus peccatis quam a criminalibus providere, plus tamen hoc vitari quam quae periculosiora sunt, convenit, et quae majorem merentur poenam, et quibus amplius offendi [Col.0659D] credimus Deum, et magis ei ea displicere. Quo enim amplius ipsi per amorem inhaeremus, eo sollicitius cavere debemus quibus magis offenditur, et quae ipse magis improbat. Qui enim vere aliquem diligit, non tam damnum suum, quam offensam amici, vel contemptum cavere satagit, juxta illud Apostoli: Charitas non quaerit quae sua sunt (I Cor. XIII, 5); et rursum: Nemo quod suum est quaerat, sed quod alterius (I Cor. X, 24). Si ergo, non tam pro nostro damno quam pro Dei offensa, debemus cavere peccata, profecto plus ea cavenda sunt, in quibus magis offenditur. Quod si illam quoque poeticam attendamus sententiam, de morum scilicet honestate: Oderunt peccare boni virtutis amore, HOR., Epist. XVI, 57.[Col.0660A] tanto majori odio quaelibet sunt habenda, quanto turpiora in se censentur, et ab honestate virtutis amplius recedunt, et naturaliter quoslibet magis offendunt.Denique, ut singula sibi conferendo diligentius peccata dijudicemus, comparemus venialia criminalibus, utpote superfluam comestionem perjurio et adulterio; et quaeramus, in transgressione cujus magis peccatur, vel amplius Deus contemnatur atque offendatur. Nescio, fortassis respondebis, cum nonnulli philosophorum omnia peccata paria censuerunt. At si hanc philosophiam, imo manifestam stultitiam sequi velis, aeque bonum a criminalibus et venialibus abstinere peccatis, quia aeque malum est haec et illa committere: cur ergo abstinere a [Col.0660B] venialibus praeferre quis audeat abstinentiae criminalium? Quod si quis forte requirat unde conjicere possimus, Deo magis displicere transgressionem adulterii, quam superfluitatem cibi, lex divina, ut arbitror, docere nos potest, quae ad illud puniendum nullam poenae satisfactionem instituit; hoc vero non qualibet poena, sed summae mortis afflictione damnari decrevit. Quo enim charitas proximi, quam Apostolus plenitudinem legis dicit, amplius laeditur, magis contra eam agitur, et amplius peccatur.Quod si ad hunc modum singulis venialibus pariter et criminalibus peccatis invicem collatis, simul etiam tam ista omnia, quam illa conferre velimus, ut omnino scilicet satisfacere valeamus, [Col.0660C] nequaquam refugio. Ponamus ergo ut aliquis magno studio ab omnibus venialibus caveat peccatis et nulla criminalia curet vitare, et cum illa omnia caveat, hoc praesumat: quis eum in hoc levius peccare judicabit, aut meliorem esse, si haec praecavens, illa incurrat? Collatione itaque facta tam singulorum, ut diximus, quam omnium simul invicem peccatorum, liquere arbitror, non melius vel majoris perfectionis esse venialia peccata cavere, quam criminalia. Si quis tamen, cum illa primum vitaverit, haec postmodum, ut oportet, vitare valuerit, in hoc quidem fateor virtutem ejus ad perfectionem pervenisse; nec tamen ideo posteriora, in quibus consummatio virtutis consistit, sunt prioribus [Col.0660D] praeferenda, nec tanta retributione sunt digna. Saepe namque in operatione alicujus aedificii minus agunt, qui perficiunt ipsum quam qui antea operati sunt, et qui extremo assere in consummatione operis posito ipsum perficiunt, ut sic domus perfecta fiat, quae dum imperfecta fuit domus, opus non erat.Sufficere hucusque arbitror nos ad cognitionem peccati, quantum memoriae occurrit, laborasse, ut eo melius caveri possit, quo diligentius cognitum fuerit. Mali quippe notitia justo deesse non potest, nec cavere quis vitium nisi cognitum valet.CAP. XVII. De peccatorum reconciliatione. Et quoniam plagam animae monstravimus, curationis remedium studeamus ostendere; unde illud [Col.0661A] Hieronymi: O medice, si peritus es, sicut posuisti causam morbi, ita indica sanitatis! Cum igitur peccando Deum offendimus, superest quibus ei modis reconciliari possimus. Tria itaque sunt in reconciliatione peccatoris ad Deum, poenitentia scilicet, confessio, satisfactio.CAP. XVIII. Quid proprie dicatur poenitentia? Poenitentia autem proprie dicitur: Dolor animi super ea, in quo deliquit, cum aliquem scilicet piget in aliquo excessisse (Sap. V, 2, 3). Haec autem poenitentia tum ex amore Dei accidit, et fructuosa est; tum damno aliquo, quo nollemus gravari, qualis est illa damnatorum poenitentia, de quibus scriptum est: Videntes turbabuntur terrore horribili, et mirabuntur in subitatione insperatae salutis, dicentes [Col.0661B] intra se, et poenitentiam agentes, et prae angustia spiritus gementes; hi sunt quos aliquando habuimus in derisu (Matth. XXVII, 3), etc. Legimus et poenitentiam Judae super hoc quod Dominum tradiderat; quod non tam pro culpa peccati quam pro vilitate sui, qui se omnium judicio damnatum sentiebat credimus accidisse. Cum enim quis alium pecunia, vel quo modo corruptum ad perditionem traxerit, nemini vilior, quam ei proditor habetur, et nemo ei minus se credit, quam is qui infidelitatem ejus amplius expertus est. Multos quippe quotidie de hac vita recessuros de flagitiis perpetratis poeniteri videmus, et gravi compunctione ingemiscere non tam amore Dei, quem offenderunt, vel odio peccati quod commiserunt, quam timore poenae in [Col.0661C] quam se praecipitari verentur. Qui in eo quoque iniqui permanent, quod non tam eis iniquitas displicet culpae, quam, quae justa est, gravitas poenae; nec tantum odio habent id quod commiserunt, quia malum fuit, quam justum Dei judicium, quod in poena formidant, aequitatem potius quam iniquitatem odientes. Quos diu obcaecatos, atque vocatos ut a malitia sua converterentur, ita tandem in reprobum sensum divina justitia tradit, et caecitate pereussos a facie sua prorsus abjicit, ut ne salubris poenitentiae notitiam habeant, nec qualiter satisfaciendum sit advertere queant.Quam plurimos quippe quotidie cernimus morientes graviter ingemiscere, multum se accusare [Col.0661D] super usuris, rapinis, oppressionibus pauperum, vel in quibuscunque injuriis, quas commiserunt, et pro emendatione istorum sacerdotem consulere. Quibus si hoc, ut oportet, primum consilium detur, ut venditis omnibus quae habent, restituant aliis quae abstulerunt, juxta illud Augustini: Si res aliena cum reddi possit, non redditur, non agitur poenitentia, sed fingitur; statim quam inanis eorum sit poenitentia, responsione sua profitentur. Unde ergo, inquiunt, domus mea viveret? quid filiis meis, quid uxori relinquerem? Unde se sustentare possent? Quibus illa primum Dominica occurrit increpatio: Stulte, hac nocte animam tuam repetunt a te, quae autem parasti cujus erunt? (Luc. XII, 20.) O miser, quicunque talis es, imo miserorum omnium [Col.0662A] miserrime, et stultorum stultissime, non provides quid tibi conserves, sed quid aliis thesaurizes? Qua prae sumptione Deum offendis, ad cujus horrendum judicium raperis, ut tuos habeas propitios, quos ditas de pauperum rapinis? Quis super te non rideat, si audierit te sperare alios magis tibi propitios fore quam te ipsum? Confidis in eleemosynis tuorum, quos quia successores habere te credis, iniquitatis pariter haeredes constituis, quibus aliena per rapinam possidenda relinquis. Vitam pauperibus eripis sua illis auferendo, unde sunt sustentandi, et in eis rursum occidere Christum machinaris, juxta illud quod ipsemet ait: Quod uni ex minimis meis fecistis, mihi fecistis (Matth. XXV, 40). Quid ergo tu male pius in tuos, et crudelis in te pariter atque [Col.0662B] Deum a judice justo exspectas, ad quem velis, nolis, judicandus properas, qui non solum de rapinis, sed etiam de otioso verbo rationem exigit? Qui quam districtus sit in vindicta, priorum hominum statim exhibuit poena. Semel Adam peccavit, et comparatione nostrorum, sicut beatus meminit Hieronymus, levissimum ejus peccatum fuit. Non quemquam per violentiam oppressit, nec quidquam alicui abstulit; de fructu, qui reparabilis erat, semel gustavit. In qua quidem tam levi transgressione, in posteritatem quoque totam per poenam redundata, praemonstrare Dominus decrevit, quid de majoribus facturus sit culpis. Dives, quem ad inferos Dominus descendisse dicit, non quod aliena rapuerit, sed quia propria, quibus tanquam licitis vescebatur, indigenti Lazaro [Col.0662C] non impertivit, patenter edocet, qua poena feriendi sunt, qui rapiunt aliena, si sic ille damnatus est atque in inferno sepultus, qui non tribuerit bona sua. Tecum memoria tui sepulta, et cito siccatis lacrymis eorum, quos in exsequiis habuisti, juxta rhetoris Apollonii: lacryma citius nihil arescit, tua conjux in proximo ad novas nuptias se praeparavit, ut novi mariti voluptatibus deserviret, de his quas ei dimisisti rapinis, et praesente adhuc corpore tuo lectulum calefaciet alieno, te misero in flammis gehennae voluptates istas plexuro. Idem et a filiis tuis exspectandum est.Quod si quis forte interroget cur non tui recordantes eleemosynis suis tibi propitientur, multis se decausis [Col.0662D] excusare posse videntur. Quia enim, si respondeant: Cum ille sibi propitius esse noluerit, quanta stultitia fuit sibi alios sperare propitios, et animae suae salutem aliis committere, de qua ipse debuit plurimum providere: quem sibi propitium magis credidit quam se ipsum? Qui sibi crudelis erat, de cujus misericordia confidebat? Possunt denique et in excusationem avaritiae suae praetendere ac dicere: scimus insuper ea, quae ipse nobis dereliquit, non hujusmodi esse, ut de ipsis nobis sint eleemosynae faciendae. Ridebunt omnes, et ridere debent, qui haec audient. Ille vero miser, qui exspoliatos pauperes ad horam flere coegit, in perpetuum ibi flebit. Sunt qui suam negligentiam hominibus non Deo volentes occultare, ad excusandas excusationes [Col.0663A] in peccatis dicunt, tot eos esse quos exspoliaverunt, ut omnino cognoscere vel reperire nequeant; de quo, cum nullam sollicitudinem assumant, illud Apostolicae sententiae judicium incurrunt: Et qui ignorat ignorabitur (I Cor. XIV, 38). Non inveniunt illos, quia non quaerunt; inveniet illos dextera Dei, quem contempserunt. De qua etiam scriptum est: Dextera tua inveniet omnes qui te oderunt (Psal. XX, 9). Quam idem Propheta, qui hoc dixit, vehementer expavescens, et locum nullum evadendi considerans alibi ait: Quo ibo a spiritu tuo, et quo a facie tua fugiam? Si ascendero in coelum, tu illic es, si descendero in infernum, ades (Psal. CXXXVIII, 5). Et quia plerumque non minor [cod. si minor] est avaritia sacerdotis [Col.0663B] quam populi juxta illud prophetae: Et erit sicut sacerdotes, sic populus (Ose. IV, 9), multos morientium seducet cupiditas sacerdotum vanam eis securitatem promittentium, si quae habent, sacrificiis obtulerint, et missas emant, quas nequaquam gratis haberent. In quo quidem mercimonio praefixum apud eos pretium constat esse, pro una scilicet missa unum denarium; et pro uno annuali quadraginta. Non consulunt morientibus ut rapinas restituant, sed ut in sacrificio ipsas offerant; cum e contrario scriptum sit: Qui offert sacrificium de substantia pauperis, quasi qui victimet filium in conspectu patris (Eccli. XXXIV, 24): plus enim gravat patrem occisio filii coram se facta, quam si non videret eam; et quasi filius immolatione occiditur, dum substantia [Col.0663C] pauperis, in qua vita ejus consistebat, in sacrificio ponitur. Et veritas sacrificio misericordiam praeferens, euntes, inquit, discite quid est, misericordiam volo, et non sacrificium (Matth. IX, 13). Pejus autem est rapinas retinere, quam misericordiam non impendere, hoc est, pauperibus auferre sua quam non impendere nostra, sicut et supra in damnatione divitis meminimus.CAP. XIX. De fructuosa poenitentia. Et quia de infructuosa diximus poenitentia, tanto diligentius quanto salubrius fructuosam consideremus. Ad quam Apostolus quemlibet invitans obstinatum, nec horrendum Dei judicium attendentem, ait: An divitias bonitatis ejus et patientiae, et longanimitatis contemnis? Ignoras quoniam benignitas Dei [Col.0663D] ad poenitentiam te adducit? (Rom. II, 4.) Quibus videlicet verbis quae sit poenitentia salubris, et ex amore Dei potius quam ex timore proveniens, manifeste declarat, ut videlicet doleamus Deum offendisse vel contempsisse, quia est bonus, magis quam quia justus est. Quo enim diutius eum contemnimus, quia statim eum contemptum suum judicare non credimus, sicut e contrario principes saeculi faciunt, qui cum offenduntur, nesciunt parcere, nec suarum injuriarum ultionem differre, eo justius graviorem infert sui contemptus poenam; et tanto districtior est in ultionem, quanto patientior fuit in exspectatione. Quod subsequenter praedictus Apostolus ostendit dicens: Secundum duritiam autem [Col.0664A] tuam et cor impoenitens, thesaurizas tibi iram in die irae (ibid., 5); tunc quidem irae, modo mansuetudinis, quia tunc vindictae, modo patientiae. Ibi justitia exigente tanto gravius sui contemptum ulciscetur, quanto minus contemni debuit, et diutius toleravit. Timemus homines offendere, et quorum offensam timore non effugimus, verecundia vitamus. Latebras quaerimus, cum fornicamur, ne ab hominibus videamur, nec unius hominis aspectum tunc sustinere possumus. Scimus Deum praesentem esse, quem nihil potest latere; videri ab ipso et tota curia coeli in hujus actione turpitudinis non erubescimus, qui ad unius homunculi aspectum confunderemur. Ante judicem terrenum praesumere aliquid maxime timemus, a quo nos judicandos scimus temporali tantum [Col.0664B] poena, non aeterna. Multa nos facere vel tolerare carnalis affectus cogit, pauca spiritualis. Utinam tanta propter Deum, cui omnia debemus, quanta propter uxorem vel filios, vel quamcunque meretricem facimus vel toleramus!Qua, obsecro, poena haec injuria est judicanda ut meretricem quoque ipsi praeponamus? Conqueritur ipse per prophetam quod nec ei amor tanquam Patri, nec timor exhibeatur tanquam Domino: Filius, inquit, honorat patrem, et servus dominum suum timet; si ego Pater, ubi honor meus? Et si ego Dominus, ubi timor meus? (Malach. I, 6.) Conqueritur sibi patrem vel dominum praeferri. Attende igitur, quantum indignetur, meretricem quoque sibi anteferri, et de summa suae bonitatis patientia, unde [Col.0664C] plus debuit amari, magis contemni. Quam quidem bonitatem, et patientiae longanimitatem hi qui salubriter poenitent attendentes, non tam timore poenarum quam ipsius amore, ad compunctionem moventur, juxta praedictam Apostoli exhortationem ubi salubrem poenitentiam diligenter descripsit; cum e contrario dixit: an divitias bonitatis ejus, hoc est divitem et copiosam bonitatem, sive abundantem benignitatem longanimis patientiae, qua tam diu te tolerat, contemnis, quia videlicet non cito punit; ignorans, hoc est non attendens, quoniam tanta ejus benignitas ad poenitentiam, quantum in se est, te adducit, hoc est facit cur eam attendendo ad poenitentiam deberes converti, quod tam benignum contempsisti? Et haec quidem revera fructuosa est poenitentia [Col.0664D] peccati, cum hic dolor, atque contritio animi ex amore Dei, quem tam benignum attendimus, potius quam ex timore poenarum procedit.Cum hoc autem gemitu et contritione cordis, quam veram poenitentiam dicimus, peccatum non permanet, hoc est contemptus Dei, sive consensus in malum, quia charitas Dei hunc gemitum inspirans, non patitur culpam. In hoc statim gemitu Deo reconciliamur, et praecedentis peccati veniam assequimur, juxta illud prophetae: Quacunque hora peccator ingemuerit, salvus erit (Ezech. XXXIII, 14); hoc est, salute animae suae dignus efficietur. Non ait: quo anno, vel quo mense, sive qua hebdomada, vel quo die, sed qua hora: ut sine dilatione venia dignum [Col.0665A] ostendat; nec ei poenam aeternam deberi, in qua consistit condemnatio peccati. Etsi enim articulo necessitatis praeventus non habeat locum veniendi ad confessionem, vel peragendi satisfactionem, nequaquam in hoc gemitu de hac vita recedens gehennam incurrit; quod est condonari a Deo peccatum, hoc est, eum talem fieri, quam jam non sit dignum sicut animam propter illud quod praecessit peccatum, aeternaliter a Deo puniri. Non enim Deus cum peccatum poenitentibus condonat, omnem poenam eis ignoscit, sed solummodo aeternam. Multi namque poenitentes, qui praeventi morte, satisfactionem poenitentiae in hac vita non egerunt, poenis purgatoriis, non damnatoriis in futura reservantur. Unde suprema judicii dies, qua repente multi fidelium [Col.0665B] puniendi sunt, quanto spatio temporis extendatur, incertum est; quamvis resurrectio in momento, in ictu oculi fiat (I Cor. XV, 52); ut videlicet ibi de culpis satisfaciant, quantum Deus decreverit, de quibus satisfacere distulerint, aut permissi non sunt.CAP. XX. Utrum quis de uno peccato sine altero poenitere possit. Sunt qui quaerunt, utrum quis de uno peccato poenitere possit, et non de alio, utpote de homicidio, et non de fornicatione, quam adhuc perpetrare non desistit? Sed si fructuosam illam poenitentiam intelligamus, quam Dei amor immittit, et quam Gregorius describens ait: Poenitentia est commissa deflere, et flenda non committere, nequaquam poenitentia dici potest, ad quam nos amor Dei compellit, [Col.0665C] quoties unus contemptus retinetur. Si enim amor Dei, sicut oportet, ad hoc me inducit, atque animum trahit, ut de hoc consensu doleam propter hoc tantum quia in eo Deum offendi, non video qualiter idem amor de illo contemptu eadem de causa poenitere non cogat; hoc est, in eo proposito mentem meam statuat, ut quis excessus meus memoriae occurrerit, de ipso similiter doleam, et ad satisfaciendum paratus sim. Ubicunque igitur vera est poenitentia, ex amore scilicet Dei solo proveniens, nullus Dei contemptus remanet, maxime cum Veritas dicat: Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus (Joan. [Col.0665D] XIV, 23). Quicunque ergo in amore Dei persistunt, salvari necesse est: quae salvatio nequaquam contingeret uno peccato, id est uno Dei contemptu retento. Cum autem in poenitente jam nullum Deus reperit peccatum, nullam ibi invenit damnationis causam; et ideo necesse est ut, peccato cessante, non restet damnatio, hoc est, perennis poenae afflictio; et hoc est peccatum. quod praecessit, a Deo condonari a poena aeterna, quam inde meruerat ei, ut diximus, a Deo provideri. Quamvis enim Deus jam non inveniat in poenitente, quod perenniter debeat punire, poenam tamen praecedentis peccati dicitur condonare, cum per hoc, quod gemitum ei poenitentiae inspiraverit, eum indulgentia dignum fecit; hoc est, talem, cui nulla tunc debeatur poena aeterna, [Col.0666A] et quem in hoc statu de hac vita recedentem salvari necesse est. Quod si forte et in eumdem recidat contemptum, sicut redit ad peccatum, ita etiam relabitur ad poenae debitum, ut rursum puniri debeat, qui prius poenitendo non puniri meruerat.Si quis forte dicat: Peccatum a Deo condonari, tale esse tanquam si diceretur: Deum, propter illud quod commissum est, nequaquam hominem esse damnaturum; vel hoc: Deum apud se statuisse ut eum propter hoc non damnaret: profecto et antequam poenitens peccasset, concedendum videtur Deum condonasse illud peccatum; hoc est apud se statuisse, quod propter illud non esset eum damnaturus: nihil quippe recenter apud se [Col.0666B] Deus statuit, vel disponit, sed ab aeterno quaecunque facturus est, in ejus praedestinatione consistunt et in ejus providentia praefixa sunt, tam de condonatione cujuscunque peccati, quam de caeteris quae fiunt. Melius itaque nobis esse videtur ita intelligendum Deum condonare peccatum, quemlibet, ut diximus, per inspiratum ei poenitentiae gemitum dignum indulgentia efficere; hoc est, talem, cui tunc damnatio non debeatur, nec unquam ulterius, si in tali proposito perseveret. Peccatum itaque Deus condonat, cum ipse, a quo poena fieri debuit, faciat, poenitentiam inspirando, cur jam non debeat inferri.CAP. XXI. Injustum non esse, dignum praemio non donari [Col.0666C] Sed fortassis requiris, si is qui poenitet, jam dignus sit vita aeterna, qui damnatione dignus non est? Quod si concedamus, objicitur nobis, eum quoque, qui post poenitentiam lapsus periit, dum poeniteret, dignum vita aeterna fuisse; et Deum arguendum injuriae esse videri, qui praemium, quo ille tunc dignus erat, ei tunc saltem non reddidit, ut sic ejus damnationem praeveniret. Sicut enim si tunc moreretur, ex illo, in quo tunc erat, proposito, dignus vita aeterna salvaretur: ita et si postea lapsus sit, ex eodem animo quem prius habuit, dignus salvari fuit. Sed dico quia sicut multi saepe damnatione digni sunt, nec tamen in hac sua nequitia moriuntur, ut damnatio quam meruerant eis [Col.0666D] a Deo reddatur; nec tamen ideo Deus injustitiae est arguendus, quia non reddidit eis poenam quam meruerant: ita nec in praemiis reddendis, quae perseverantibus tantum promittuntur, Veritate attestante: Qui perseveraverit usque in finem, hic salvus erit (Matth. X, 22). Non ergo concedere cogimur, ut quia quandoque poena vel praemio quis dignus fuerit, ideo dignum vel justum sit, Deum illud ei conferre, cum alio modo melius utendum eo esse providerit, quia etiam malis bene utitur, et quaeque pessima optime disponit. Quod si forte quis dicat, eum, qui ad horam Deum amando, vere poenituit, sed tamen in hac poenitentia vel amore non perseveraverit, non ideo fuisse praemio dignum vitae: profecto cum nec tunc damnatione [Col.0667A] dignus fuisse conceditur, nec justus, nec peccator tunc exstitisse videbitur.CAP. XXII. De peccato irremissibili. Cum autem, ut diximus, omne peccatum per poenitentiam statim remissionem accipiat, quaeritur, cur Veritas quoddam peccatum irremissibile dixerit, vel nunquam ipsum remissionem, hoc est, condonationem, habiturum; quale est illud peccatum blasphemiae in Spiritum sanctum, de quo eum dixisse Matthaeus sic refert: Omne peccatum et blasphemia remittetur hominibus, Spiritus autem blasphemia non remittetur (Luc. XII, 31); et: Quicunque dixerit verbum contra Filium hominis, remittetur ei; qui autem dixerit contra Spiritum sanctum, non remittetur ei neque in hoc saeculo, neque in futuro? [Col.0667B] (ibid., 32; XII, 10.) Quod quare diceret, Marcus aperuit dicens: Quoniam dicebant: Spiritum immundum habet (Marc. III, 30). Hoc autem peccatum quidam desperationem veniae dicunt; cum quis videlicet ob magnitudinem peccatorum diffidit penitus a bonitate Dei, quae per Spiritum sanctum intelligitur, ut nec poenitendo, vel aliqua satisfactione veniam possit impetrare. Sed si hoc dicimus peccare vel blasphemare in Spiritum, quid dicemus peccare in Filium hominis? Quantum vero mihi videtur, peccare vel blasphemare in Filium hominis hoc loco dicitur excellentiae humanitatis Christi derogare, tanquam eam negaremus sine peccato conceptam, vel a Deo assumptam propter visibilem carnis infirmitatem. Id quippe [Col.0667C] nulla humana ratione comperi poterat, sed Deo tantum revelanti credi. Tale est ergo quod ait: Omne peccatum et blasphemia remittetur hominibus; Spiritus autem blasphemia non remittetur, tanquam si diceret: De nulla alia blasphemia diffinitum est apud Deum, quod nullis hominibus dimittatur, nisi de ista; et quicunque dixerit verbum contra Filium hominis remittetur ei, hoc est, nullus qui assumpti hominis dignitati, ut diximus, deroget, propter hoc damnabitur, si aliae non interveniant damnationis causae. Non enim in hoc aliquis contemptu Dei notari potest, si veritatem per errorem contradicat, nec contra conscientiam agat, maxime cum id tale sit, quod humana ratione investigari [Col.0667D] non possit, sed magis rationi videatur contrarium. Blasphemare autem in Spiritum est ita opera manifestae gratiae Dei calumniari, ut illa, quae credebant per Spiritum sanctum, hoc est, divina bonitate misericorditer fieri, per diabolum tamen assererent agi, tanquam si dicerent illum, quem Spiritum Dei credebant, esse spiritum nequam, et sic Deum esse diabolum.Quicunque igitur sic in Christum peccaverunt, dicendo scilicet contra conscientiam eum in Beelzebub principe daemoniorum ejicere daemonia, ita prorsus a regno Dei sunt proscripti, et ab ejus gratia penitus exclusi, ut nullus illorum deinceps per poenitentiam mereretur indulgentiam. Nec quidem negamus eos salvari posse si poeniterent, sed solummodo [Col.0668A] eos dicimus nec poenitentiae actus assecuturos esse.CAP. XXIII. Utrum poenitentes gemitum sui doloris hinc secum deferant? Quaerit fortassis aliquis, utrum hi, qui de hac vita poenitentes recedunt in hoc gemitu cordis et contritione doloris, ubi verum Deo sacrificium offertur juxta illud: Sacrificium Deo spiritus contribulatus (Psal. L), utrum, inquam, tales de hac luce migrantes hunc gemitum et dolorem secum deferant; ut in vita quoque illa coelesti haec se commisisse doleant, quo, ut scriptum est, aufugit dolor et gemitus (Isa. XXXV, 10), atque tristitia. Sed profecto sicut Deo vel angelis peccata nostra sine aliqua poena doloris displicent, eo videlicet quod illa [Col.0668B] non approbant, quae mala considerant; ita et tunc nobis illa displicebunt, in quibus deliquimus. Sed utrum nos illa fecisse velimus, quae bene ordinata esse a Deo scimus, et nobis quoque in bonum cooperata, juxta illud Apostoli: Scimus quoniam diligentibus Deum omnia cooperantur in bonum (Rom. VIII, 28), alia est quaestio, quam pro viribus nostris tertio Theologiae nostro libro absolvimus.CAP. XXIV. De confessione. Nunc de confessione peccatorum nobis agere incumbit. Ad hanc nos apostolus Jacobus adhortans ait: Confitemini alterutrum peccata vestra, et orate pro invicem ut salvemini; multum enim valet deprecatio justi assidua (Jac. V, 16). Sunt qui soli Deo confitendum arbitrantur, quod nonnulli Graecis imponunt. [Col.0668C] Sed quid apud Deum confessio valeat, qui omnia novit; aut quam indulgentiam lingua nobis impetret, non video, licet Propheta dicat: Delictum meum cognitum tibi feci, et injustitiam meam non abscondi? (Psal. XXXI, 5.) Multis de causis fideles invicem peccata confitentur juxta illud Apostoli, quod praemissum est; tum videlicet propter suppositam causam, ut orationibus eorum magis adjuvemur, quibus confitemur; tum etiam quia in humilitate confessionis magna pars agitur satisfactionis, et in relaxatione poenitentiae majorem assequimur indulgentiam: sicut de David scriptum est; qui cum accusatus a Nathan propheta responderit: peccavi (II Reg. XII, 13); statim ab eodem propheta [Col.0668D] responsum audivit: Dominus quoque transtulit peccatum tuum (ibid.): quo enim major erat regis sublimitas, acceptior Deo fuit confidens humilitas. Denique sacerdotes quibus animae confitentium sunt commissae, satisfactiones poenitentiae illis habent injungere; ut qui male arbitrio suo et superbe usi sunt Deum contemnendo, alienae potestatis arbitrio corrigantur; et tanto securius id agant, quanto melius praelatis suis obediendo non tam suam, quam illorum voluntatem sequuntur. Qui si fortassis non recte praeceperint, cum ille ad obediendum paratus sit, illis magis quam istis imputandum est. Non ignoramus, inquit Apostolus, astutias Satanae (II Cor. II, 11). Nec ejus nequitia hoc loco praetereunda est qua nos ad peccatum impellit, [Col.0669A] et a confessione retrahit. Ad peccatum quippe nos incitans timore pariter ac verecundia nos exuit, ut nihil jam restet, quod nos a peccato revocet. Multa namque timore poenae committere non audemus; multa pro detrimento nostrae famae aggredi erubescimus, etsi hoc impune possemus. His ergo duobus quasi retinaculis male quilibet expeditus praeceps ad quodvis perpetrandum peccatum efficietur. Quo quidem pacto eadem, quae prius ei abstulit ut peccatum perficeret, postmodum reddit ut a confessione revocet. Tunc confiteri timet vel erubescit, quod, cum oportuerit primum, non timuit nec erubuit. Timet ne forte per confessionem cognitus puniatur ab hominibus, qui puniri non timuit, a Deo: erubescit ab hominibus sciri, quod non erubuit [Col.0669B] coram Deo committi. Sed qui plagae quaerit medicamentum, quantumcunque ipsa sordeat, quantumcunque oleat, medico revelanda est ut competens adhibeatur curatio. Medici vero locum sacerdos tenet, a quo, ut diximus, instituenda est satisfactio.CAP. XXV. Quod nonnunquam confessio dimitti potest. Sciendum tamen nonnunquam salubri dispensatione confessionem vitari posse, sicut de Petro credimus, cujus lacrymas denegatione sua novimus, satisfactionem vero aliam, vel confessionem non legimus. Unde et Ambrosius super Lucam de hac ipsa Petri negatione ac fletu ejus: Non invenio, inquit, quid dixerit, invenio quod fleverit, lacrymas [Col.0669C] ejus lego, satisfactionem non lego. Levant lacrymae delictum quod voce pudor est confiteri, et veniae fletus consulunt, et verecundiae; lacrymae sine horrore culpam loquuntur, sine offensione verecundiae confitentur; lacrymae veniam non postulant, sed merentur. Invenio cur tacuerit Petrus, ne scilicet tam cito veniae petitio plus offenderet. Quae vero ista sit verecundia vel reverentia confessionis ut flendo magis quam confitendo Petrus satisfecerit, videndum est. Si enim propter hoc unum confiteri verecundabatur, ne, cognito peccato suo vilior, haberetur, profecto superbus erat, et honoris sui gloriae magis quam animae suae saluti consulens. Sin autem verecundia non tam sua, quam Ecclesiae retinebatur, [Col.0669D] non est hoc improbandum. Providebat se fortassis super Dominicam plebem a Domino constituendum esse principem, et verebatur ne si hoc trina ejus negatio per confessionem ejus cito in publicum prodiret, super hoc Ecclesia graviter scandalizaretur; et erubescentia vehementi confunderetur, quod tam facilem ad negandum, et tam pusillanimem Dominus ei praefecisset. Si ergo tam pro honore sibi conservando, quam pro hac animi erubescentia Ecclesiae confiteri distulit, provide hoc, non superbe fecit. Timor quoque in causa rationabilis fuit de damno Ecclesiae magis, quam de propriae detrimento famae. Sciebat quippe sibi specialiter a Domino Ecclesiam esse commissam cum ei diceret: Et tu aliquando conversus confirma fratres tuos (Luc XXII, [Col.0670A] 32). Si ergo eo propria confessione convicto ad aures Ecclesiae praeveniret hic ejus tam abhorrendus lapsus, quis non leviter diceret: nolumus hunc regnare super nos (Luc. XIX, 14); et non facile Dominicum improbaret consilium, quod ad confirmandos fratres eum elegit, qui primus defecit? Hac quoque providentia multi confessionem differre, vel omnino dimittere possent sine peccato; si videlicet plus illam nocere quam prodesse crederent, quia nullam Dei offensam ex culpa incurrimus, in quo eum nequaquam contemnimus. Distulit Petrus confiteri peccatum, cum adhuc tenera in fide, atque infirma esset Ecclesia, donec virtus Petri praedicatione ipsius vel miraculis esset probata. Postea vero cum de hoc jam constaret, ipsemet Petrus sine ullo [Col.0670B] Ecclesiae scandalo contra desperationem lapsorum confiteri hoc potuit, ut scriptum etiam relinqueretur ab evangelistis.Sunt fortassis, quibus videatur Petrum, qui caeteris omnibus praeerat, nec superiorem habebat, cui anima ejus esset commissa, nequaquam haberet necessarium homini confiteri peccatum, tanquam ab illo instituenda esset ei satisfactio, ac si praecepto ejus quasi superioris obediret. Sed si non pro satisfactione injungenda confiteri alicui debuerit, propter orationis suffragium non incongrue fieri potuit; de quo quidem cum diceretur: Confitemini alterutrum peccata vestra, subjunctum est: et orate pro invicem ut salvemini (Jac. V, 16). Nihil etiam impedit ne praelati eligant subjectos ad confessionem [Col.0670C] faciendam, vel ad satisfactionem suscipiendam, ut quod agitur, tanto Deo fiat acceptius, quanto ab illo geritur humilius. Quis etiam vetet quemlibet in talibus personam religiosiorem, vel magis discretam eligere, cujus arbitrio satisfactionem suam committat, et orationibus ejus plurimum adjuvetur? Unde et cum praemissum: et orate pro invicem ut salvemini, statim adjunctum est: multum enim valet deprecatio justi assidua. Sicut enim multi fiunt imperiti medici, quibus infirmos committi periculosum est aut inutile: ita et in praelatis Ecclesiae multi reperiuntur, nec religiosi, nec discreti, atque insuper ad detegendum confitentium peccata leves, ut confiteri eis non solum inutile, verum [Col.0670D] etiam perniciosum videatur. Tales quippe nec orare intendunt, nec in orationibus suis exaudiri merentur; et cum instituta canonum ignorent, nec in statuendis satisfactionibus moderari sciant, frequenter in talibus vanam securitatem promittunt, et spe cassa ipsos confitentes decipiunt, juxta illud Veritatis: Caeci sunt duces caecorum; et rursum: Si caecus caeco ducatum praestet, ambo in foveam cadunt (Matth. XV, 14). Qui cum etiam ut diximus, leviter confessiones quas suscipiunt, revelant, poenitentes ad indignationem commovent, et qui curare peccata debuerant, novas peccatorum plagas inferunt, et a confessione audientes deterrent.Nonnunquam etiam peccata vel ex ira, vel ex levitate revelando graviter Ecclesiam scandalizant, [Col.0671A] et eos, qui confessi sunt, in pericula magna constituunt. Unde qui pro his incommoditatibus praelatos suos vitare decreverunt, et alios in talibus eligere, quos ad ista commodiores credant, nequaquam sunt improbandi, sed potius comprobandi quod ad solertiorem medicum declinant; in quo tamen faciendo, si assensum praelatorum impetrare possunt, ut ab eis ad alios dirigantur, tanto id convenientius agunt, quanto humilius per obedientiam hoc faciunt. Sin autem praelati superbi hoc eis interdicunt tanquam se viliores aestimando, si meliores medici requirantur, aegrotus tamen de salute sua sollicitus, quod melius credit medicamentum, majori sollicitudine requirat, et meliori consilio cedat plurimum. Nemo enim ducem sibi [Col.0671B] ab aliquo commissum, si eum caecum deprehenderit, in foveam sequi debet; et melius est eligere eum videntem, ut quo tendit, perveniat, quam male sibi traditum male sequi ad praecipitium. Quippe qui ei talem ducem tradidit tanquam viam ostensurum, aut scienter hoc fecit per malitiam, aut innocenter per ignorantiam? Si per malitiam, cavendum fuit, ne malitia ejus impleretur; si per ignorantiam, nequaquam contra ejus voluntatem agitur, si illum non sequimur ad periculum, quem ipse dederat nobis ad ducatum. Utile tamen est, ut eos primum consulamus, quibus animas nostras committi scimus, et eorum consilio audito salubrius, si quod speramus, medicamentum [Col.0671C] non deserere, maxime cum eos legem ignorare credamus, et non solum quid agant, (non) curent, sed quid doleant ignorent; deteriores habendi his, de quibus Veritas ait: Super cathedram Moysi sederunt Scribae et Pharisaei: quaecunque ergo dixerint vobis, servate et facite; secundum autem opera eorum nolite facere (Matth. XXIII, 2). Tanquam si diceret: magisterium legis tales obtinent, quorum opera cum sint mala, et ob hoc respuenda, verba tamen Dei, quae de cathedra Moysi, hoc est de magisterio legis, proferunt, suscipienda sunt, ut simul quae ipsorum sunt opera rejiciamus, et quae Dei sunt verba, retineamus.Non est ergo talium doctrina contemnenda qui [Col.0671D] bene praedicant, licet male vivant, et qui erudiunt verbo, licet non aedificent exemplo; et viam ostendunt quam sequi nolunt, non tam de caecitate ignorantiae, quam de culpa negligentiae judicando. Qui vero nec viam subjectis ostendere valent, qui ducatui eorum committere se debent, et ab eis requirere documentum, qui docere nesciunt. Nec tamen desperandum est subjectis a misericordia Dei, cum ad satisfactionem omnino parati praelatorum suorum, quamvis caecorum, arbitrio se tradunt, et quod illi per errorem minus instituunt, isti per obedientiam diligenter eos sequuntur. Non enim error praelatorum subjectos damnat, nec illorum vitium istos accusat; nec jam in subjectis culpa remanet qua moriantur, quos jam antea poenitentia [Col.0672A] Deo, ut diximus, reconciliaverat, prius scilicet quam ad confessionem venirent vel satisfactionis institutionem susciperent. Si quid tamen de poena satisfactionis minus est institutum quam oporteat, Deus, qui nullum peccatum impunitum dimittit, et singula quantum debet punit, pro quantitate peccati satisfactionis aequitatem servabit; ipsos videlicet poenitentes non aeternis suppliciis reservandos, sed in hac vita, vel in futura poenis purgatoriis affligendo. Si nos, inquam, in nostra satisfactione negligentes fuerimus. Unde Apostolus: Si nos, inquit, dijudicaremus, non utique dijudicaremur (I Cor. XI, 31); quod est dicere: Si nos ipsi nostra puniremus, vel corrigeremus peccata, nequaquam ab ipso gravius essent punienda. Magna [Col.0672B] profecto misericordia Dei, cum nos nostro judicio dimittit, ne ipse puniat graviori. Has autem poenas vitae praesentis, quibus de peccatis satisfacimus, jejunando, vel orando, vigilando, vel quibuscunque modis carnem macerando, vel quae nobis subtrahimus, egenis impendendo, satisfactionem vocamus; quas alio nomine in Evangelio fructus poenitentiae novimus appellari, ubi videlicet ait: Facite fructus dignos poenitentiae (Matth. III, 8); ac si aperte diceretur: digna satisfactione quod deliquistis, emendando ita hic reconciliamini Deo, ut deinceps quod ipse puniat nequaquam inveniat; et graviores poenas mitioribus praevenite. Ut enim beatus asserit Augustinus: Poenae vitae futurae, etsi purgatoriae [Col.0672C] sint, graviores sunt istis omnibus vitae praesentis. Magna itaque cautela est eis adhibenda, et magna opera danda, ut secundum instituta sanctorum Patrum talis haec satisfactio suscipiatur, ut nihil ibi purgandum restet. Cum ergo indiscreti fuerint sacerdotes, qui haec instituta canonum ignorant, ut minus de satisfactione quam oportet, injungant, magnum hinc incommodum poenitentes incurrunt, cum male de ipsis confisi gravioribus poenis postmodum plectentur, unde hic per leviores satisfacere potuerunt.Sunt nonnulli sacerdotum non tam per errorem, quam cupiditatem subjectos decipientes, ut pro nummorum oblatione satisfactionis injunctae poenas condonent vel relaxent; non tam attendentes [Col.0672D] quid velit Dominus, quam quid valeat nummus, de quibus ipse Dominus per prophetam conquerens ait: Sacerdotes mei non dixerunt: Ubi est Dominus? (Jer. II 6.) Tanquam si diceret: Sed ubi est nummus? Nec solum sacerdotes, verum etiam ipsos principes sacerdotum, hoc est episcopos ita impudenter in hanc cupiditatem exardescere novimus; ut cum in dedicationibus ecclesiarum, vel in consecrationibus altarium, vel benedictionibus coemeteriorum, vel in aliquibus solemnitatibus populares habent conventus, unde copiosam oblationem exspectant, in relaxandis poenitentiis prodigi sunt; modo tertiam, modo quartam poenitentiae partem omnibus communiter indulgentes sub quadam scilicet specie charitatis; sed in [Col.0673A] veritate summae cupiditatis. Qui de sua se jactantes potestate, quam, ut aiunt, in Petro, vel apostolis susceperunt, cum eis a Domino diceretur: Quorum remiseritis peccata, remittentur eis; vel, quaecunque solveritis super terram, erunt soluta et in coelis (Joan. XX, 23), tunc maxime quod suum est agere gloriantur, cum hanc benignitatem subjectis impendunt. Atque utinam id saltem pro ipsis, non pro nummis facerent, ut qualiscunque benignitas potius quam cupiditas videretur. Sed profecto si hoc in laude benignitatis habendum est, quod tertiam vel quartam poenitentiae partem relaxant, multo amplius eorum pietas praedicanda erit, si dimidiam vel totam ex integro poenitentiam dimitterent, sicut licere sibi profitentur, et [Col.0673B] [a] Domino concessum esse, et quasi in manibus eorum coelos esse positos secundum remissionis vel absolutionis peccatorum supra posita testimonia. Magnae denique impietatis e contrario arguendi videntur, cur non omnes subjectos ab omnibus absolvant peccatis, ut videlicet neminem illorum damnari permittant; si ita, inquam, in eorum potestate constitutum est, quae voluerint peccata dimittere vel retinere, vel coelos his, quibus decreverint aperire vel claudere; quod utique beatissimi praedicandi essent, si hos sibi, cum vellent, aperire possent. Quod quidem si non possunt vel nesciunt, certe illud poeticum, in quantum arbitror, incurruntNec prosunt domino, quae prosunt omnibus, artes.[Col.0673C] Appetat quislibet, non ego, potestatem illam, qua potius aliis quam sibi proficere possit, tanquam in potestate sua habeat alienas animas salvare magis quam propriam; cum e contrario quislibet discretus sentiat.CAP. XXVI. Utrum generaliter ad omnes pertineat praelatos solvere et ligare? Cum ergo quaeritur, quae sit illa potestas, vel claves regni coelorum, quas apostolis Dominus tradidit, ac similiter eorum vicariis, scilicet episcopis, concessisse legitur, non parva quaestio videtur. Cum enim multi sint episcopi nec religionem, nec discretionem habentes, quamvis episcopalem habeant potestatem; quomodo eis aeque ut apostolis convenire [Col.0673D] dicemus: Quorum remiseritis peccata, remittentur eis, et quorum retinueritis, retenta sunt? Nunquid si indiscrete vel supra modum velit episcopus poenam peccati augere vel relaxare, hoc in ejus est potestate; ut videlicet secundum ejus arbitrium poenas Deus disponat, ut quod minus puniendum est, ipse magis puniat, e converso, cum aequitatem rei magis quam hominum voluntatem Deus attendere debeat? Nunquid si episcopus per iram, vel odium quod habeat in aliquem, tantumdem eum poenitere decreverit de levioribus peccatis, quantum de gravioribus; vel poenam ejus in perpetuum extendere, vel nunquam ei relaxare statuerit, quantumcunque [Col.0674A] ille poeniteat, nunquid hanc ejus sententiam Dominus confirmabit? Quod itaque Dominus apostolis ait: Quorum remiseritis peccata, remittuntur eis, etc., ad personas eorum, non generaliter ad omnes episcopos referendum videtur, sicut et quod eis alibi ait: Vos estis lux mundi; et vos estis sal terrae (Matth. V, 18), vel pleraque alia de personis eorum specialiter accipienda. Non enim hanc discretionem vel sanctitatem, quam apostolis Dominus dedit, successoribus eorum aequaliter concessit; nec omnibus aeque dixit: Beati oculi qui vident quae vos videtis (Luc. X, 23); et rursum: Vos autem dixi amicos, quia omnia quaecunque audivi a Patre meo, nota feci vobis (Joan. XV, 15); et iterum: Cum autem venerit ille Spiritus veritatis, docebit vos omnem veritatem [Col.0674B] (Joan. XVI, 13).Quod si forte quis de Juda objiciat, qui etiam cum haec dicerentur unus ex apostolis erat, sciat Dominum non ignorasse, ad quos, id quod dicebat, deberet intendere; sicut et cum ait: Pater, ignosce his, quia nesciunt, quid faciunt (Luc. XXIII, 34); non de omnibus persequentibus eum haec ejus oratio accipienda censetur. Cum enim dicitur, His, vel Vos, quae demonstrativa pronomina sunt, pro intentione loquentis sermo dirigitur, vel ad omnes pariter qui adsunt, vel ad aliquos ex illis, quos decreverit, sicut et haec quae praedicta sunt, non ad omnes generaliter apostolos, sed ad solos electores ferenda sunt. Sic et fortassis sentiendum videtur de illo, quod ait: Quaecunque ligaveris super terram, [Col.0674C] erunt ligata et in coelis (Matth. XVI, 19); in quo consimilis esse putatur sententia, quod diligenter beatus attendens Hieronymus cum ad haec verba in Matthaeo exponenda venisset, ubi Dominus Petro ait: Quodcunque ligaveris super terram, istum, inquit, locum episcopi et presbyteri non intelligentes aliquid sibi de Pharisaeorum assumunt supercilio; ut vel damnent innocentes, vel solvere se noxios arbitrentur: cum apud Deum non sententia sacerdotum, sed reorum vita quaeratur. Legimus in Levitico de leprosis, ubi jubentur ut ostendant se sacerdotibus; et si lepram habuerint, tunc a sacerdote immundi fiant; non quod sacerdotes mundos faciant, vel immundos, sed quod habeant notitiam de leprosis et non leprosis, et possint [Col.0674D] discernere, quis immundus vel mundus sit. Quomodo ergo ibi leprosum sacerdos immundum facit: sic et hic alligat vel solvit episcopus vel presbyter non eos, qui sontes sunt vel innoxii, sed pro officio suo cum peccatorum audierit varietates, scit qui ligandus, vel qui solvendus sit. Ex his, ni fallor, verbis Hieronymi liquidum est illud, quod Petro vel caeteris similiter apostolis dictum est de ligandis vel solvendis peccatorum vinculis, magis de personis eorum, quam generaliter de omnibus episcopis accipiendum esse; nisi forte juxta hoc quod ipse ait Hieronymus, hanc ligationem vel absolutionem intelligamus praedictum judicium omnibus generaliter concessum; ut videlicet [Col.0675A] qui ligandi vel absolvendi sint a Deo, ipsi habeant judicare, et inter mundum et immundum discernere. Hinc et illud Origenis super eumdem locum in Matthaeo electos episcopos, qui hanc gratiam meruerint, quae Petro concessa est, a caeteris ita distinguentis: Quaecunque ligaveris super terram, quoniam, inquit, qui episcopatus vindicant locum, utuntur hoc textu quemadmodum Petrus, et claves regni coelorum acceptas a Christo docent, qui ab eis ligati fuerint, in coelo ligatos esse, et qui ab eis soluti fuerint, id est remissionem acceperint, esse et in coelo solutos: dicendum est quia bene dicunt, si opera habent illa, propter quae dictum est illud Petro: Tu es Petrus; et tales sunt, ut super eos aedificetur Ecclesia Christi, si portae inferorum non praevalent eis. [Col.0675B] Alioquin ridiculum est, ut dicamus eum qui vinculis peccatorum suorum ligatus est, et trahit peccata sua sicut funem longum, et tanquam juge lorum vitulae iniquitates suas, propter hoc solum quoniam dicitur episcopus, habere hujusmodi potestatem, ut soluti ab eo super terram, sint soluti in coelo; aut ligati in terris, sint ligati in coelo. Sit ergo episcopus irreprehensibilis, qui alterum ligat aut solvit, dignus ligare vel solvere in coelo, sit unius uxoris vir, sobrius, castus, ornatus, hospitalis, docibilis, non vinolentus, non percussor; sed modestus, non litigiosus, non concupitor pecuniarum, bene praesidens domui suae, filios habens subditos cum omni castitate. Si talis fuerit, non injuste ligabit super terram, et neque sine judicio solvet: propterea quaecunque solverit qui ejusmodi [Col.0675C] est, soluta erunt et in coelo; et quaecunque ligaverit super terram, ligata erunt et in coelo: si enim fuerit quis, ut ita dicam, Petrus, et non habuerit, quae in hoc loco dicuntur quasi ad Petrum, et putaverit se posse ligare ut sint ligata in coelo; et solvere ut sint soluta in coelo, ipse se fallit non intelligens voluntatem Scripturae, et inflatus incidit in judicium diaboli.Patenter itaque Origenes ostendit, sicut et manifesta ratio habet, quod in his quae diximus, Petro concessum est, nequaquam omnibus episcopis a Domino collatum esse; sed his solis, qui Petrum non ex sublimitate cathedrae, sed meritorum imitantur dignitate. Non enim suam voluntatem sequentes, [Col.0675D] et a voluntate Dei se avertentes contra divinae rectitudinis justitiam quidquam possunt; nec cum inique aliquid agunt, ad iniquitatem Deum inclinare possunt, ut eum quasi similem sui efficiant. Quales quidem ipse vehementer arguens, et graviter eis comminans ait: Existimasti inique quod ero tui similis, arguam te, et statuam contra faciem tuam: intelligite haec qui obliviscimini Deum, etc. (Psal. XLIX, 21). Quis enim magis Deum oblivisci, et in reprobum sensum dari dicendus est, quam qui hanc sibi arrogat potestatem, ut in subjectis pro arbitrio suo ligandis atque solvendis divinam sibi subjacere sententiam dicat; ut quod etiam injuste praesumpserit, summam Dei justitiam pervertere queat: quasi reos, vel innocentes facere possit [Col.0676A] quos voluerit. Quod ne unquam praesumant, magnus ille doctor Ecclesiae Augustinus, et inter ipsos episcopos praeclarus occurrit sexto decimo sermone de verbis Domini dicens: Coepisti habere fratrem tuum tanquam publicanum; ligas eum in terra; sed ut juste alliges vide: nam injusta vincula disrumpit justitia. Beatus quoque Gregorius patenter asserit, et dominicis convincit exemplis, nihil ecclesiasticam potestatem in ligando vel solvendo posse, si deviet ab aequitate justitiae, et non divino concordet judicio. Unde illud est quod ait in Evangeliorum homilia vicesima quinta: Plerumque contingit, ut locum judicis teneat, cujus ad locum vita minime concordat; ac saepe agitur, ut vel damnet immeritos, vel alios ipse ligatus solvat. Saepe in solvendis [Col.0676B] vel ligandis subditis suae voluntatis motus, non autem causarum merita sequitur; unde fit ut ipsa ligandi et solvendi potestate se privet, qui hanc pro suis voluntatibus, et non pro subditorum moribus exercet. Saepe fit ut erga quemlibet proximum odio vel gratia moveatur pastor. Judicare autem digne de subditis nequeunt, qui in subditorum causis sua vel alia vel gratiam sequuntur: unde per prophetam: Mortificabant animas quae non moriuntur, et vivificabant animas quae non vivunt. Non morientem quippe mortificat, qui justum damnat; et non victurum vivificare nititur, qui reum a supplicio absolvere conatur: causae ergo pensandae sunt, ac tunc ligandi atque solvendi potestas exercenda est; videndum quae culpa, aut quae sit poenitentia secuta post culpam: ut suos [Col.0676C] Omnipotens per compunctionis gratiam visitat, illos pastoris sententia absolvat. Tunc enim vera est absolutio praesidentis, cum tantum sequitur arbitrium judicis. Quod bene quatriduani mortui resuscitatio illa significat; quae videlicet demonstrat, quia prius Dominus mortuum vocavit, et vivificat dicens: Lazare, veni foras; et postmodum is, qui vivus egressus fuerat a discipulis est solutus. Item: Ecce illum discipuli jam solvunt, quem Magister suscitaverat mortuum; si enim mortuum Lazarum discipuli solverent, foetorem magis ostenderent quam virtutem. Ex qua consideratione nobis intuendum est, quod illos debemus per pastoralem auctoritatem solvere, quos auctorem nostrum cognoscimus per resuscitationis gratiam [Col.0676D] vivificare: quae nimirum vivificatio ante operationem rectitudinis in ipsa jam cognovimus confessione peccatorum: unde et ipsi mortuo nequaquam dicitur: Revivisce, sed, Veni foras; ac si aperte cuilibet mortuo in culpa diceretur: Foras jam per confessionem egredere, qui apud te interius per negligentiam lates. Veniat itaque foras, id est, culpam confiteatur peccator; venientem vero foras solvant discipuli, ut pastores Ecclesiae ei poenam relaxent, qui non erubuit confiteri quod fecit. Item: Sed utrum juste alliget pastor, pastoris tamen sententia gregi timenda est, ne is, qui subest, et cum injuste forsitan ligatur, ipsam obligationis sententiam ex alia culpa mereatur. Item: Qui sub manu pastoris est, timeat ligari vel juste vel injuste; nec pastoris sui judicium temere reprehendat, [Col.0677A] ne, etsi injuste ligatus est, ex ipsa tumidae reprehensionis superbia culpa, quae non erat, fiat.Ex his Gregorii dictis et divina auctoritatis exemplis liquidum est nihil episcoporum sententiam valere, si ab aequitate discrepat divina, juxta illud propheticum mortificare vel vivificare volentes quos non possunt. Qui episcoporum quoque sententia [Col.0678A] ab ipsorum communione privantur, cum subjectos injuste a communione sua privare praesumpserint. Unde Africanum concilium CCX: Ut non temere quemquam communione privet episcopus; et quandiu excommunicato suus non communicaret episcopus, eidem episcopo ab aliis non communicetur episcopis; ut magis episcopus caveat, ne dicat in quemquam, quod aliis documentis convincere non potest.