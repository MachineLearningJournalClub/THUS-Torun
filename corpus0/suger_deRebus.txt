[Col.1211B] Anno administrationis nostrae vicesimo tertio, cum in capitulo generali quadam die conferendo cum fratribus nostris tam de hominibus quam de privatis negotiis consederemus, iidem charissimi fratres et filii obnixe in charitate supplicare coeperunt, ne fructum tanti laboris nostri praeteriri silentio sustinerem: quia potius ea, quae larga Dei omnipotentis munificentia contulerat huic ecclesiae praelationis nostrae tempore incrementa, tam in novarum acquisitione, quam in amissarum recuperatione, emendatarum etiam possessionum multiplicatione, aedificiorum constitutione, auri, argenti et pretiosissimarum gemmarum, necnon et optimorum palliorum repositione, calamo et atramento posteritati memoriae [Col.1211C] reservare: ex hoc uno duo nobis repromittentes, tali notitia fratrum succedentium omnium jugem orationum pro salute animae nostrae mereri instantiam, et circa Ecclesiae Dei cultum hoc exemplo eorum excitare bene zelantem sollicitudinem. Nos igitur tam devote, quam devotis et rationabilibus [Col.1212B] eorum petitionibus assensum exhibentes, nullo inanis gloriae appetitu, nullam laudis humanae aut retributionis transitoriae exigendo retributionem: ne post decessum nostrum quacunque aut cujuscunque defraudatione, redditibus Ecclesia minuatur, ne copiosa, quae tempore administrationis nostrae larga Dei munificentia contulit, silentio malis successoribus depereant, incrementa, sicut a corpore ecclesiae beatissimorum martyrum Dionysii, Rustici et Eleutherii, quae nos quam dulcissime a mamilla usque in senectam fovit de aedificiorum institutione, et thesaurorum augmentatione, loco suo incipere dignum duximus; ita etiam a castello suo, videlicet prima ejus sede, et in vicinia circumquaque de reddituum augmentatione, tam praesentium quam futurorum [Col.1212C] notitiae significare, honestum et utile proposuimus. Erat itaque ministerium illud ejusdem castri, quod vulgo dicitur theloneum, et cambiatio, constans sexaginta solid. unaquaque hebdomada. Sed Ursellus Judaeus de Montemaurenciaco in vadimonio de his decem habebat, cum villa illa quae dicitur Molignum, [Col.1213A] pro quatuor viginti marcis argenti, et alia magna sicut dicebat denariorum pecunia. Nos autem et villam viginti libras aut plus valentem, et ipsos decem solidos magno sumptu, videlicet tria millia solidorum reddendo Matthaeo de Montemaurenciaco, qui eam occupare libenter pro Judaeo suo vellet, ipsius vero Judaei uxori decem libras, et decem modios frumenti reddentes, retraximus eos: et de decem aliis in emendatione villae ministerium illud sine exactione fecimus augmentari. Cum igitur constet factum de decem Judaei, et decem noviter augmentatis uniuscujusque anni hebdomadae, viginti solidorum augmentum, quinquaginta duas libras efficiunt, de villa vero viginti. Census autem ejusdem villae in octavis S. Dionysii duodecim libras, [Col.1213B] qui modo constat viginti et plus, unde hujus rei incrementi librae octo, et octo de quadam domo, quam constituens in macello emptione cujusdam alterius domus, usibus carnificum, fratrum infirmantium sustentationi contulimus. Sunt igitur quater viginti et decem. De pedagio vero viginti libras, cum prius essent quadraginta librarum. Nos autem inde saepe habuimus sexaginta et decem; cum multo plus, nisi rapinam, et rapinae anathematizaremus, facile unoquoque anno habere possemus.De indicto vero, quod dominus Ludovicus pater beato Dionysio dedit, trecentos solidos quiete et pacifice, triginta quinque de censu stallorum pistorum in pantera quos in festo beatorum apostolorum Petri et Pauli refectioni Fratrum apposuimus: decem [Col.1213C] solidos de Girardo nepote meo, quinque de domo sua, et quinque de theloneo garantiae. De plateis domus Guillelmi Cormeilensis, quam ego emi quater viginti libras, censum quindecim solidorum de tribus mansionibus, reliquis duabus vacantibus. In curticula fratrum in vacuo, de novis hospitibus sexaginta et decem solidos de annuo censu. De curia vero quae extra villam est, cum nec unus hospes unquam ibi mansisset, sed a servientibus expensis propriis servaretur, tam in ea quam in alia nova eidem adjacente, quater viginti et eo amplius novis hospitibus positis, viginti libris constat singulis annis augmentatum. Ubi etiam, scilicet apud S. Lucianum, magno sumptu, quia Ecclesia his valde indigebat, [Col.1213D] clausum vinearum fere quater viginti arpennorum, ut aiunt, plantando excoli fecimus. Cui ad maximum ecclesiae commodum ipsas viginti libras, ut inde bene excolatur, instituimus: consulte quidem omnia pro defectu vini, quia saepius cruces et calices, et pallia multis in locis, et etiam Latiniaci in vadimonio ponebantur. Molendinorum vero ejusdem castri talis est augmentatio, quod cum olim singulis diebus quinque minas frumenti Fratrum refectorio reddere consuevissent, modo singulis diebus octo reddere non desistunt. Quorum incrementum de singulis hebdomadibus certa computatione deductum, quadraginta modios dimidio minus recipit. Denariorum vero incrementum septies viginti et sex libras et decem solidos constat. Domum, quae superest [Col.1214A] portae Parisiensi versus S. Medericum, emimus mille solidis, quoniam cum frequenter interessemus negotiis regni, nos et equos nostros, sed et successores nostros ibidem honestius hospitari dignum duximus. De porta vero Parisiensi, quae solebat reddere XII. libras, quinquaginta nobis reddit, ubi incrementum est triginta et octo librarum.CAPUT II. De Trembliaco. Cum eadem villa multis angariis a comite Domnimartini, videlicet exactione talliae, frumenti scilicet quinque modiorum, quos ei pro pace concesseram, cum ipse talliam pro voluntate sua facere consuevisset; exactione arietum, et hospitandi in villa multis vicibus in anno de rusticorum sumptibus. Hanc [Col.1214B] pacem pro his omnibus cum comite fecimus, ut tota villa in pace nobis remaneret absque exactione et consuetudine aliqua, et nos pro ejus hominio decem libras singulis annis de marsupio nostro in octavis S. Dionysii ei daremus. Nos autem eamdem villam ob hoc libentius aedificavimus, et in introitu villae novam curiam cum granchia nova erigi fecimus, et ut in ea campi pars universalis, et quatuor carrucarum, in altera vero, quae in municipio est, decimae terrarum reponerentur, et in utraque usibus nostris stramina reservarentur. Et cum de eadem villa aut vix aut nunquam quater viginti et decem modios annonarum olim habere possemus, ad hoc ipsum rem deduximus quod ducentos modios decem minus inde a majore nostro habemus: extra hoc quod seminant, [Col.1214C] et quod bubulcis et bubus quidquid necesse fuerit amministrant, et carrucis boves et necessaria omnia suppeditant, propter quod furni redditum habent. Nos vero censum nostrum et tensamentum, et mortuas manus, et forisfacta, et talliam pro voluntate nostra habemus. Ubi incrementum annonae quater viginti et decem modiorum consistit. Curiam autem antiquam muro cinximus, domum ecclesiae inhaerentem pene defensabilem ibidem ereximus. Qua munitione successores nostri et suos et sua, si placet, contra omnem hostem defendere poterunt.CAPUT III. De recuperatione Argentoilensis abbatiae. Cum aetate docibili adolescentiae meae antiquas armarii [Col.1214D] possessionum revolverem chartas, et immunitatum biblos propter multorum calumniatorum improbitates frequentarem, crebro manibus occurrebat de Coenobio Argentoilensi fundationis charta ab Hermenrico et conjuge ejus Numma, in qua continebatur quod a tempore Pipini regis Beati Dionysii abbatia exstiterat. Sed quadam occasione contractus incommodi in tempore Karoli Magni filii ejus alienata fuerat. Praefatus enim imperator ut quamdam filiam suam matrimonium humanum recusantem ibidem abbatissam sanctimonialium constitueret, eo pacto ut post mortem ejus in usum ecclesiae reverteretur, ab abbate et fratribus obtinuerat. Sed turbationi regni filiorum filii ejus, videlicet Ludovici Pii, altercatione, quoad usque supervixerat, perfici non [Col.1215A] potuit. Unde cum antecessores nostri saepius super hoc laborantes parum profecissent, communicato cum Fratribus nostris consilio, nuntios nostros et chartas antiquas fundationis, et donationis, et confirmationum privilegia, bonae memoriae papae Honorio Romam delegavimus, postulantes ut justitiam nostram canonico investigaret et restitueret scrutinio. Qui ut erat vir consilii, et justitiae tutor, tam pro nostra justitia, quam pro enormitate monacharum ibidem male viventium, eumdem nobis locum cum appendiciis suis, ut reformaretur ibi religionis ordo, restituit. Rex vero Ludovicus Philippi, charissimus dominus et amicus noster, eamdem restitutionem confirmavit, et quaecunque regalia ibidem habebat auctoritate regiae majestatis ecclesiae praecepto [Col.1215B] firmavit. Cujus quidem recuperationis tenorem si quis plenius nosse voluerit, in chartis regum et privilegiis Apostolicorum enucleatius poterit reperire. Cujus scilicet Abbatiae et appendiciorum ejus, quae sunt Trappe, Herencurtis, Chaveniacus, Burdeniacus, Cerisiacus, et terra de Montemeliano, et Bunziaco, sive de Mosteriolo, quod est prope Milidunum, et aliorum incrementum quanti constet, qui sapienter illa tractabunt pro magno praelati cognoscere poterunt.De antiquo censu Argentoili, qui ad abbatiam non pertinet, incrementum est XX librarum, quia cum olim non haberemus nisi viginti libras, modo XL redduntur. De annona prius sex modios, modo 15 recipimus.CAPUT IV. De Vilcassino. [Col.1215C] Vilcassini siquidem, quod est inter Isaram et Ettam, nobilem Comitatum, quem perhibent immunitates ecclesiae proprium beati Dionysii feodum, quem etiam rex Francorum Ludovicus Philippi, accelerans contra imperatorem Romanum insurgentem in regnum Francorum, in pleno capitulo beati Dionysii professus est se ab eo habere, et jure signiferi, si rex non esset, hominium ei debere, hoc insequente incremento dominicaturam Deo auxiliante augmentari elaboravimus. Ecclesiam de Cergiaco, et curiae libertatem ab eodem Rege Ludovici obtinuimus. A filio vero ejus Ludovico viaturam ejusdem villae, et [Col.1215D] omnes redditus ejus praeter vinum et avenam, in dedicatione Ecclesiae regia liberalitate pro remedio animae ejus, personae et regni protectione, obtinuimus. Nec minus etiam quod in Cormeliis habebat, et apud Oenitum, et quidquid Trappis habebat, praeter hospitium, sanctis martyribus devotissime contulit. Nos autem et de his et multis aliis incrementis, praesertim continua sollicitudine, et jugi providentia, terrae cultus, et vinearum, majorum et servientium reprimendo rapacitatem, advocatorum etiam pravorum importunam refellendo infestationem, pro quo multa in novitate nostra militiae usibus expendimus, illuc usque Deo annuente perduximus, ut cum temporibus antecessorum nostrorum fratres nostri ad opus coquinae quotidie quinque solidos habere contenti [Col.1216A] fuissent, de superabundante incremento omni die alios quinque, et feria quinta atque Sabbato quatuordecim pro toto, irrefragabiliter refectioni fratrum recipiant. Et quod adhuc his superest, de incremento centum modios annonae large consuevit excedere. Quod nos post Pascha usibus nostris, ecclesiis, et pauperibus, vel quibuscunque opportunitatibus erogandum censuimus. Extremis enim mensibus anni aliquando carior annona congregationum improvidentiam punire solet. Incrementum denariorum centum et quatuordecim librarum, et duodecim solidorum, singulis annis consistit.CAPUT V. De Cormeliis Parisiensibus. De Cormeliis in pago Parisiensi, incrementum [Col.1216B] census, octo librarum: cum prius haberemus 12 libras, modo 20. De annona decem aut duodecim modios habebamus, nunc decem et octo. Apud Centinodium quatuor libras de incremento novi census, et de veteri centum solidos. Apud Francorum-villam quadraginta solidos de novo incremento, et quadraginta de veteri praeter feodum. Decimam de feodo nostro, quam emimus a Pagano de Gisorcio, et dedimus Clericis matriculariis pro amore Dei, excepta decima clausi nostri, quam nobis retinuimus.CAPUT VI. De Montiniaco. Apud Montiniacum quinquaginta solidos de novo, et sexaginta et decem de veteri.CAPUT VII. De Cergiaco. [Col.1216C] Apud Cergiacum de bosco quadraginta solidos de censu, et hominium militis Theobaldi de Puteolis, et quadraginta saumas asinorum.CAPUT VIII. De Lovecenis. Apud Lovecenas, cum quidquid ibidem habebamus, tam censum, quam annonam, et vinum, pro 15 libris tam nos quam antecessores nostri per annum dare consuevimus, post quaedam placita demansis antiquis, quibus rusticos vinearum cultores de retentione reddituum intercepimus, salvo annuo censu denariorum, et annona, centum fere modios vini acquisivimus.CAPUT IX. De Vernullello. [Col.1216D] De Vernullello, quod quadraginta annis sub vadimonio fuerat, decem libras data redemptione recipimus: cum nonnisi LX solidos ante haberemus. Cujus loci redditus ad nos pertinentes Fratribus infirmis ex integro contulimus.CAPUT X. De Valle-Crisonis. Apud Vallem Crisonis villam aedificavimus, ecclesiam et domum constituimus, et carruca terram incultam dirumpi fecimus. Quae quanti debeat constare, potius cognoscent qui eam aedificare innitentur: cum jam ibidem sint fere 60 hospites, et adhuc multi venire eligant, si sit qui provideat. Erat enim locus [Col.1217A] ille quasi spelunca latronum, habens ultra duo milliaria deserti, omnino ecclesiae nostrae infructuosus, raptoribus et satellitibus propter vicinitatem nemorum aptus. Eapropter ibidem fratres nostros Deo deservire disposuimus, ut in cubilibus, in quibus prius dracones habitabant, oriatur viror calami et junci.Possessionem Beati Dionysii, in qua continetur Mesnile S. Dionysii, et Domnapetra, et caeterae villae castri, quod dicitur Cabrosa, a multis retro temporibus tribus talliis expositam, videlicet domino castri Cabrosae, et domino castri Nielphae, et Simoni de Villa-Aten, eorum rapacitate omnino fere destructam non sine magnis expensis ab hujusmodi oppressionibus emancipavimus: ea sola, quae ad eorum advocationem jure pertinent, remittentes. Nec minus [Col.1217B] etiam venationem Ivelinae infra metas terrae, quam beato Dionysio multis temporibus abstulerant, recuperavimus. Et ne in posterum oblivioni traderetur, illuc exeuntes per continuam septimanam, ascitis nobis approbatis amicis et hominibus nostris, videlicet Comite Ebroicensi Amalrico de Monte-Forti, Simone de Nielpha, Ebrardo de Villaperosa, et aliis quamplurimis, in tentoriis demorantes, singulis diebus totius hebdomadae cervorum copiam ad Sanctum Dionysium non levitate, sed pro jure ecclesiae reparando, transferri, et fratribus infirmis, et hospitibus in domo hospitali, nec non militibus per villam, ne deinceps oblivioni traderetur, distribui fecimus. Domino vero Cabrosae praeter antiquum feodum, videlicet advocationem terrae nostrae, et medietatem [Col.1217C] silvae, de proprio singulis annis centum solidos damus, tanquam feodato nostro, ne reducat manum ad talliam, vel terrae oppressionem. Quos quidem centum solidos in eadem terra pro voluntate nostra absque contradictione recolligere valemus.Ne igitur laboris nostri fructus ex oblivione in irritum deducatur, illa etiam quae in Belsa auxiliante Deo augmentari elaboravimus, scripto commendare curavimus.Prima villa Beati Dionysii, quae vocatur Guillelvallis, prope Sarclidas in catalogo Dagoberti regis beato Dionysio ab eodem rege traditas, usque adeo a multis retro temporibus aut semper ita incomposita exstiterat, ut nec domus ubi etiam Abbas caput [Col.1217D] reclinaret, nec granchia aliqua, nec quidquam Dominicum in tota villa existeret. Viginti quinque modiolos tantum, qui non excedunt quatuor nostros modios, pro censu terrarum, quas colebant, cum modico domorum suarum censu singulis annis persolvebant. Ad hanc igitur adaptandam ob amorem dominorum nostrorum sanctorum martyrum accedentes, quamdam terram videlicet trium carrucarum in eadem villa sitam, pro qua a XL annis et ultra guerra maxima agitabatur inter Joannem Stampensem filium Pagani, virum nobilem et strenuum, et quemdam alium militem Piguerensem , multo sumptu apud utrumque apposito, Ecclesiae comparavimus, et quod uterque quaerebat ut neuter haberet, [Col.1218A] nobis eam retinendo, et guerrae eorum finem sic imponendo, favore parentum et amicorum, videlicet Balduini de Corboilo, et multorum aliorum, charta nobis firmari fecimus. In hac itaque nova terra, videlicet in medio villae, loci oblectantes amoenitatem, vividorum fontium, et rivorum decurrentium amplectantes affinitatem, curiam honestam muro cingi fecimus, domum fortem et defensabilem in curia, granchias et quaeque necessaria ibidem construi multis expensis effecimus. Et ad superioris Belsae relevandam ariditatem, vivario multitudine piscium copioso fere in circuitu perlustravimus. Duas carrucas in eadem terra, unam in nova, alteram in antiqua statuimus. Et quae tam parvi constabat, ut ad quinquaginta vel eo amplius annonarum [Col.1218B] modios singulis annis reddere valeat, augmentavimus. Nam et illum priorem censum, quem parvissimum reddebant, remittentes, totius terrae campi partem praeter carrucam de feodo Majoris nobis retinuimus. Qui ex hoc ipso garrulitatem rusticorum et mutatae consuetudinis molestias omnino se sedare spopondit.CAPUT XI. De Monarvilla. Succedit et alia prope illam Beati Dionysii villa, quae dicitur Monarvilla, villa omnium facta miserrima, quae sub jugo castri Merevillae conculcata, non minus quam Sarracenorum depressione, mendicabat: cum ejusdem castri Dominus quotiescunque vellet, in eadem hospitium cum quibuscunque [Col.1218C] vellet raperet, rusticorum bona pleno ore devoraret, talliam et annonam tempore messis pro consuetudine asportaret: lignaria sua bis aut ter in anno carrucarum villae dispendio aggregaret: porcorum, agnorum, anserum, gallinarum importabiles quasque molestias pro consuetudine tolleret. Quae cum tanta oppressione per multa tempora in solitudinem fere jam redigeretur, audacter resistere, et molestias hujusmodi ab haereditate sancta contanter exterminare elegimus. Cumque eum in causam traheremus, et ipse sibi jure haereditario patris et avi atque atavi consuetudines illas excusaret, ad hoc auxilio Dei, et hominum atque amicorum nostrorum consilio res processit, quod Hugo castri [Col.1218D] dominus, favore conjugis et filiorum, assensu domini regis Ludovici, a quo se habere dicebat, beato Dionysio in perpetuum omnes omnino consuetudines, injustitiam suam recognoscendo, relaxavit, remisit, manu propria jurejurando abjuravit, sicut plenius in charta domini regis Ludovici invenitur. Nos autem ad ejus hominium ecclesiae nostrae retinendum, duos Stampenses modios annonae, unum frumenti, et alterum avenae, in curia nostra per manum monachi aut servientis nostri concessimus. Quo quidem praedicta villa eruta tormento, cum prius vix nobis valeret decem, aut quindecim libras, centum Stampenses modios annonae per singulos annos, qui saepius centum libras valent secundum [Col.1219A] pretium annonae, per manus ministrorum reddere nobis consuevit.Possessionem nihilominus, quae dicitur Rubridum, depressione angariarum castri Puteoli omnino destitutam, emandare elaborantes, cum quadam die Hugo dominus Puteoli post ruinam castri etiam nos super hoc convenisset, ut incultam terram depressione castri in solitudinem redactam, sub medietate lucri ego et ipse excoleremus: licet hoc quidam compendiosum approbarent, recusavimus, et quod cum eo noluimus, per nos efficere ad commodum Ecclesiae elaboravimus. Nec eum admittere socium in restitutione terrae sustinuimus, quem destructorem more antecessorum suorum gravissime persenseramus. Easdem enim consuetudines, [Col.1219B] quas de Monarvilla enumeravimus, videlicet talliam et annonam porcorum, ovium, agnorum, anserum, gallinarum, pullorum, lignorum, ab eadem terra more antecessorum suorum abripuerat, et ex hoc ipso tam nobis quam sibi infructuose jacentem omnino inutilem reddiderat. Nos igitur miseriae terrae et damno Ecclesiae nostrae condescendentes, in eadem sterili terra curtem aedificavimus, turrimque super portam ad repellendos raptores ereximus: tres carrucas ibidem posuimus, villam quae Villana dicitur, restituimus: incomposita terrae composuimus, usque adeo eam meliorando, ut cum vix consueverit viginti libras singulis annis, postea centum libras, saepius vero centum et viginti reddiderit. Nos vero sanctis martyribus pro tantis beneficiis jure [Col.1219C] devoti, de eodem fructu laboris nostri aedificationi ecclesiae eorum singulis annis quater-viginti libras usque ad operis expletionem, charta et sigillo assignavimus. Removimus etiam ab eadem terra quamdam consuetudinem malam vicecomitis Stampensis, quae palagium vocatur.CAPUT XII. De Tauriaco. Tauriacus igitur famosa Beati Dionysii villa, caput quidem aliarum, et propria ac specialis sedes Beati Dionysii, peregrinis et mercatoribus, seu quibuscunque viatoribus alimenta cibariorum in media strata, lassis etiam quietem quiete ministrans, intolerabilibus dominorum praefati castri Puteoli [Col.1219D] angariis usque adeo miserabiliter premebatur: ut cum illuc temporibus antecessoris nostri bonae memoriae Adae abbatis ut praepositus terrae providerem, satis adhuc juvenis accessissem, jam colonis pene destituta langueret, rapacitati Puteolensium data esca populis Aethiopum omnino pateret. Nec enim ipsa domus propria Beati Dionysii seipsam aliquando tuebatur, quin ipse Dominus per satellites suos eam frangeret, quaecunque reperta sacrilego spiritu asportaret, adjacentes villas frequentibus hospitiis confunderet: annonam et talliam sibi primum, deinde dapifero suo, deinde praeposito suo, rusticorum vectigalibus ad castrum deferri cogeret. Vix qui aderant sub tam nefandae oppressionis mole vivebant. Cum ergo fere per biennium [Col.1220A] ibidem demorando, his et aliis malis, et humanae compassionis doloribus, et Ecclesiae nostrae dispendio defatigarer; nec nos solum, verum etiam omnes Ecclesiae, quae in partibus illis terram habentes aeque premebantur, convenimus, et ut jugum importabile et tyrannidem nequissimi castri evitare possemus, diligenti deliberatione contulimus. Hinc emersit quod labore nostro venerabilis episcopus Carnotensis Ivo pro parte sua, capitulum Beatae Mariae pro sua, Abbas S. Petri pro sua, ecclesia S. Joannis de Valleta pro sua, episcopus Aurelianis pro sua, ecclesia S. Aniani pro sua, abbas S. Benedicti pro sua, archiepiscopus Senonis pro sua, et nos pro nostra, gloriosum regem adivimus Ludovicum, ecclesiarum depopulationem, pauperum et orphanorum [Col.1220B] deplorationem, Ecclesiarum eleemosynis antecessorum suorum, et suis, exhaeredationem lacrymabiliter exposuimus. Qui, ut erat vir nobilissimae industriae, plenus pietate, Ecclesiarum illustris defensor, auxiliari spopondit; et quod ecclesias, et ecclesiarum bona deinceps destrui a praefato nequam nullo modo pateretur, jurejurando firmavit. Quod quidem egregie factum quo labore, quibus expensis, quam graviter expletum fuerit, in gestis praefati regis enucleatius invenitur. Destructo siquidem radicitus pro merito suae iniquitatis Puteolo castro, terra sanctorum, tam nostra, quam aliae, pristinam adeptae libertatem, quae bello aruerant, pace floruerunt; sterilitate reposita, fecunditatem cultae reddiderunt. Cum autem post decessum [Col.1220C] antecessoris nostri bonae memoriae Adae abbatis ad hujus sanctae administrationis sedem tam immeritus quam absens assumptus essem, pristinae virtutis et laboris non immemor, quia diutius in illa demoratus fueram praepositura, devotius ad hanc amplificandam accessi. In curte, quam palo et vimine firmaram, castrum bene muratum erexi, turris propugnaculum principali portae super erigi feci, domos aptas et propugnabiles constitui, libertatem villae, imo totius terrae intemeratam conservavi. Unde mihi aliquando contigit, quod cum Aurelianum cum militari manu post dominum regem festinarem, et praepositum Puteoli priora mala reciprocantem reperissem, turpiter captum tenui, et ad [Col.1220D] Sanctum Dionysium vinctum cum dedecore transmisi. Verum quia ecclesiarum bona industria praelatorum pace concrescere et confoveri debent, culturas nostras, quas ibidem habebamus dominicas, retentis earumdem decimis, colonis qui ibidem inhabitarent censuales fecimus, quarum censum, ne oblivioni tradatur, scripto mandari praecipimus. Et ut quanti constet nostro labore incrementum possessionis hujus aestimetur, de praepositura, quae non plus quam viginti libras valere solebat, quater-viginti libras singulis annis habemus. Caeterarum vero consuetudinum quotidianus usus multo melioratus, rerum incrementum facillime disserere poterit. Antiquam vero ejusdem terrae advocationem ad firmitatem Balduini antiquitus pertingentem, qua terra ipsa [Col.1221A] immanitater longaevitate temporum premebatur, cum nulla allia refellendi succederet via, contigit advocationem illam ad quamdam puellam filiam filiae Adae Piguerensis haereditario jure pertingere. Quo cognito, amicorum nostrorum consilio multo sumptu eam pro voluntate nostra nuptui tradere quaesivimus. Ad sedandas ergo terrae illius inquietudines, nolentes more solito indigenarum molestiis eam affligi, cuidam domestico nostro juveni puellam cum advocationibus dari fecimus, centum libras denariorum beati Dionysii tam matrimonio quam patri puellae, favore domini regis Ludovici, de cujus feodo advocatio constabat, tali pacto contulimus, ut pro pecunia ista et alia, videlicet triginta librarum, quas dominus Rex inde habuit, tam ipsi quam successores [Col.1221B] eorum nobis et successoribus nostris hominium, et servitium, et justitiam, ubi eos submoneremus, exsequerentur. Quod si ad hoc deficerent, totum advocationis feodum, ac si proprium nostrum esset, eorum, et parentum ipsorum concessione, ac domini regis favore, donec nobis satisfacerent, in plenitudine retinere liceret.Feodos vero, quos ex fisco proprio emimus, ad faciendas stationes singulis annis per duos menses in eodem castro Tauriaco, subter intitulare curavimus.CAPUT XIII. De Poionis villa. Similiter et Poionis villam, quam habebat Gauffredus Ruffus a cognato suo Berardo de Essenuilla, ut [Col.1221C] a nobis idem Berardus tanquam homo noster in feodo haberet, conduximus.CAPUT XIV. De Feins et Vendrovillare. Aliam etiam possessionem, quae dicitur Feins et Vendrovillare, cum aliis pertinentibus villis, a Galeranno de Bretoilo et uxore ejus Juditha, et strenuo viro filio ejus Ebrardo, qui in expeditione Hierosolymitana occubuit, multo sumptu fere centum quinquaginta marcarum argenti comparatam, sive restitutam (dicebatur quippe quod beati Dionysii antiquo tempore ex dono Huberti de sancto Galarico exstiterat) eleemosynae beati Dionysii contulimus: sperantes de Dei misericordia, quod ea pauperibus attributa eleemosyna, divinae retributionis beneficium [Col.1221D] nobis ab omnipotenti Deo misericorditer impetrabit. Dixit enim quod sicut aqua exstinguit ignem, ita eleemosyna exstinguit peccatum: et ut sempiternum necessitatibus pauperum firmius deserviat, praecepto regis Ludovici, quod in archivis publicis repositum continetur, firmari fecimus.CAPUT XV. De Belna. Sane inter alias una de melioribus beati Dionysii possessionibus in pago Guastinensi Belna dignoscitur, quae etiam spatiosa fere quatuor leucarum spatio, frumenti et vini opulentia ferax, quorumcunque fructuum mirabiliter capax, si non vexetur a servientibus [Col.1222A] domini regis, seu nostris, omnibus bonis exuberat. Quae per incuriam habitatorum raro inculta habitare ad tantam declinaverat inopiam, ut cum ad cameram calciamentorum ecclesiae hujus pertineret, nullo modo ea persolvere valeret. Inde erat quod cum in manu abbatis pro defectu debiti remaneret, singulis annis servientibus ejusdem terrae pro triginta libris totaliter eam locabat. Quam cum dissipatam, et pene in solitudinem redactam in novitate praelationis nostrae reperissemus, charissimo domino nostro regi Francorum Ludovico, cujus nobilitati tam devote quam fideliter deservire satagebamus, tantum ecclesiae detrimentum exposuimus. Qui etiam in hac terra intolerabiles, et pene consumptivas consuetudines habebat, videlicet tres in [Col.1222B] anno procurationes, unam de collata rusticorum, sufficientem tam sibi quam suis administrantibus, duas de propriis redditibus Sancti Dionysii, qua calamitate terra penitus consumebatur. Qui, ut erat eximiae liberalitatis, Ecclesiae tantum detrimentum, et pauperum angarias miseratus, amoris et servitii nostri benivolus, procurationem illam de dominicatura ecclesiae et nobis in perpetuum relaxavit. Illam vero, quae fiebat de collecta rusticorum, octo librarum debito singulis annis sub praecepto regiae majestatis firmavit. Cujus exhilarati beneficio, usurpatas et alienatas tam a majore quam ab aliis terras nobis retraximus, clausos vinearum videlicet apud Sanctum Lupum a viginti annis aratris redditos replantari fecimus, alias vineas juxta Belnam pene [Col.1222C] destructas restitui fecimus, alias a quodam homine nostro viginti libris Aurelianensis monetae emimus, villas omnino rapinis exhospitatas rehospitari fecimus.CAPUT XVI. De decima de Barvilla. Inter alia decimam quamdam de Barvilla, quam milites quidam a centum annis sicut dicebant sub censu duorum solidorum habebant, quae nobis quotannis viginti aut triginta annonae modiis valet; sive quaeque perdita prout melius potuimus ad opus ecclesiae retraximus. Cumque Dominicae domus satis vilissimae ex toto corruissent, hoc potissimum ad has, quae modo sunt facetae et propugnabiles, construendas excitavit: quod cum constituissem determinare [Col.1222D] causas nostras in eadem domo una dierum, nutu divino me absente tam miserabiliter corruit, ut etiam lectum in quo jacerem, si adessem, et plancatum solarii, et tonnas inferioris promptuarii, et vasa vinaria omnino confregerit, et sub tanta ruina, quod divina propitiatio mihi pepercerit, omnibus fidem fecerit. Granchiam peroptimam ibidem exstruximus, et stagna duo, quae multa piscium copia multo tempore illuc adventantibus sufficientiam si bene serventur ministrabunt. Quae quidem terra quantum auxilio Dei sit meliorata, et de quanta miseria fuerit suscitata, certum constat augmentum, quod cum prius triginta libras, nunc saepius plus quam ducentas tantum persolvat.CAPUT XVII. De Axone burgo, qui nunc est Corboilus. [Col.1223A] Axonem burgum quidem S. Dionysii super fluvium Issonam antiqua regum liberalitate sanctis martyribus collatum, sicut in antiquis eorum chartis continetur, atrocitas cujusdam tyranni in castrum Corboilum transtulit, et unde sanctos martyres in terra, inde se de coelo exhaeredare elaboravit.CAPUT XVIII. De cella constructa in loco qui dicitur Campis. Igitur post multa annorum curricula, fere ducentorum aut plus, cum mater ecclesia Axonae, quae parochialis est Corboili, sola quasi statua eodem in loco remansisset, eam etiam episcopi Parisienses ex aemulatione ingenitae monasterii libertatis beato [Col.1223B] Dionysio abstulerunt, et ut hoc ipsum fortiter defenderetur, Cluniaco et Cluniaci membris, videlicet S. Martino de Campis et ecclesiae de Gornaco contulerunt. Ipsi vero tyranni Corboilensis castri in malitia sua congelati tam miserabiliter omnia sibi subjugaverunt, ut vix quidquam reliqui praeter vacuum terrae fundum dimiserint; et in proprios usus, tanquam proprii essent juris, ausu sacrilego redegerint. Supererat et quaedam capella in honore, ut ferebatur, beatae Mariae, qua nullam conspicatus sum minorem, semiruta, in loco qui dicitur Campis, in qua et antiquum altare, quod supra ex solitudine concretam herbam oves et caprae frequenter depascebant. Ubi testimonio multorum saepe in die Sabbati sanctitatem loci significantes candelae [Col.1223C] videbantur ardere. Quo facto excitati indigenae infirmi post etiam alienigenae multi illuc in spe sanitatis concurrebant, et sanabantur. Cum autem divino nutu locus ille a multis tam propinquis quam remotis frequentaretur, destinati sunt illuc fratres nostri venerabiles viri bonae memoriae Herveus prior, et Odo Torcetensis, qui et Domino nostro, et ejus beatae Genitrici deservirent, locellumque illum divino cultui adaptare et exaltare operam darent. Ubi statim tanta miraculorum copia sub admiratione omnium in brevi effloruit, ut et ab omnibus amaretur, ab omnibus praedicaretur et a quibuscunque augmentaretur. Multitudo siquidem languentium et qui vexabantur a spiritibus immundis, necnon [Col.1223D] caecorum, claudorum, et aridorum incommoditas ibidem deponebatur. Quorum miraculorum, cum innumera operante beata Dei Genitrice locum celebrem personarent, duo impraesentiarum, quae visu aut auditu cognovimus, paginae praesenti ad honorem ejusdem loci accommodare curavimus.CAPUT XIX. Miraculum de muta. Erat quaedam nobilis matrona multis annis viduata, videlicet mater venerabilis viri abbatis Corbeiae Roberti monachi nostri. Quae cum loca sanctorum ob remedium animae suae frequentare consuevisset, cum quadam puella jam duodenne, quae nunquam fuerat locuta, illuc devenit. Nocte vero Sabbati in eadem ecclesiola cum ipsa muta [Col.1224A] pernoctans, dum pro se et pro suis divinas sollicitaret aures, ubi fratres incoeperunt Te Deum laudamus, visum est, sicut referebat, eidem puellae quasi in exstasim raptae, quod quaedam gloriosa regina pulchra ut luna, electa ut sol, cicladibus regiis vestita, auro gemmisque pretiosis coronata, sinistro cornu altaris ad dextrum contendens, ante eam transibat. Quae cum eam nomine proprio (Lancendis enim vocabatur) pie satis advocasset, audiente tam praefata matrona quam aliis multis, elata voce, lingua inusitata, domina, respondit. Nec deinceps minus loqui aut scivit aut potuit, quam si toto tempore vitae suae locuta fuisset. Quod stupendum miraculum qui aderant summo praeconio attollentes, per diversas regiones adjacentes reportaverunt. [Col.1224B] Qui vero prius eam per quinquennium mutam, et post per quinquennium loquacem cognovimus, locum ipsum sanctum et exaltare et diligere jure debuimus.CAPUT XX. De hydropica. Secundare dignum duximus et aliud sicut promisimus miraculum. Hydropica quaedam tumida more praegnantis, nec minus prae dolore clamosa voce insaniens (premebatur enim humore aquatico intolerabiliter) manibus amicorum ad sanctam Mariam praefato loco portata est. Quae cum per multos dies ante sanctum altare delituisset, ipso suae putredinis et corrupti elementi foetore adventantes multos rejiciebat. Cumque jam nulla spes succederet [Col.1224C] sanitatis (tumor enim et sanies ipsam etiam faciem jam fere in informitatem confuderat) murmurabant multi tam sani quam infirmi, suppliciter postulantes ut ab eadem ecclesiola exponeretur. Verum fratres nostri venerandi viri maluerunt sustinere misericordes ejus ingratam praesentiam, quam immisericordes absentiam. Contigit igitur quadam nocte Dominica (in his enim potissimum divina manus operabatur) illam hydropicam, quod non consueverat, obdormisse, cum subito gloriosa imperatrix Virgo Maria invisibiliter ad uterum humore refluo exhaustum, tam gracile quam nitidum cito restituit. Videres, et qui aderant tam fratres nostri quam alii multi viderunt tantam effusi humoris et [Col.1224D] decursi flegmatis in terra abundantiam, ut cum scutellis et situlis et ollis illa asportare statim oporteret. Quando autem qui aderant ob rei magnitudinem stupuerunt, tanto devotius laudes omnipotenti Deo et ejus Genitrici reddiderunt. Te Deum laudamus deplorando cantaverunt, et ut Deus omnipotens sicut incoeperat honorem Genitricis suae ibidem continuaret, suppliciter efflagitaverunt.His igitur et aliis miraculorum et prodigiorum signis praefatum locum insignem divina dispositione, ob amorem Dei Genitricis honorare et exaltare amplectentes, aedificatum iri instanter incoepimus, et ut conventus fratrum ibidem Deo deserviret, duodecim fratres cum priore suo constituimus: claustrum, refectorium, dormitorium, caeterasque officinas [Col.1225A] regulares exstruximus. Ecclesiam ornamentis, sacerdotalibus indumentis, palliis et palliorum cappis decenter adaptavimus. Textus duos, videlicet antiquum textum cotidianum, et gradalem Caroli imperatoris, a matre Ecclesia illuc deferri fecimus Bibliothecam honestam tribus voluminibus posuimus. Nec minus circa victualia fratrum solliciti, duas carrucas in propria terra prope locum locavimus. Clausum vinearum aptum magnae abbatiae, et bene valentem eis plantavimus, vinearum copiam multis modis acquisivimus. Torcularia quatuor penes se in proprio fere quater-viginti modios vini valentia, absque sumptu aliquo ipsi loco aedificavimus: usque adeo de copia eis providentes, ut quandoque ducentos quinquaginta, quandoque trecentos [Col.1225B] modios vini large recipiant. Prata etiam sufficienter in propriis cespitibus circumfodi fecimus, hortos satis habiles pulmentorum seminibus satis fecimus. Erat autem quaedam altera beati Dionysii a multis jam temporibus destituta, et in solitudinem redacta, uno etiam carens cultore, quae forsitan a vicinis villis alieno cultore annonae modium aut minus reddere consueverant, aut duos aut tres de nucibus sextarios, in qua tres carrucas in curia nova, et granchiam novam eis instituimus. Oves et vaccas et nutrituram ad opus eorum propter pascuorum ubertatem et terrarum emendationem ibidem locavimus. Aliam etiam Beati Dionysii possessionem prope Brunetum, ex qua saepe decem modios annonae, [Col.1225C] et vini fere decem, et fenum pabulo jumentorum recipiunt, de proprio obligavimus. De molendino etiam a sexaginta fere annis perdito quidquid recuperavimus, eis dimisimus; ea tamen conditione, ut in sequenti die festi beati Dionysii XX solidos refectorio Beati Dionysii persolvant. In eadem etiam villa centum solidos inter censum et talliam habent. Corboilo vero in circuitu sui decem et septem libras de proprio censu praeter alios redditus et venditionum, et nundinarum, et aliarum consuetudinum: necnon molendinum et furnum, et octo modios avenae cum gallinis, et praebendam integram S. Exuperii.CAPUT XXI. De Marogilo. [Col.1225D] In pago Meldensi villa, quae dicitur Marogilum, occasione cujusdam viaturae, quam Ansoldus de Cornelio fere usque ad ipsas villae domus possidebat, gravissime infestabatur: cum nec agricolae, nec alii quilibet villam exire tuto auderent, quin occasionibus multis viaturae a servientibus Ansoldi raperentur, et ad curiam ejus intercepti ducerentur, nec minus de pecoribus villam exeuntibus redimerentur. Nos ergo mille solidos pro pace ejusdem villae, ut eamdem nobis dimitteret viaturam, ei in Hierosolymitanam expeditionem proficiscenti donavimus; et ut beati Dionysii deinceps constaret, per manum episcopi Meldensis Manassae, et ecclesiae ejusdem, necnon et sigillo comitis Theobaldi, annuente ejus uxore et filio nobis firmari fecimus. Eam [Col.1226A] enim, sicut confessus est, injuste usurpaverat.Commutationis etiam cujusdam formam successoribus nostris innotescere cupientes, si forte Dei auxilio hoc ipsum in melius aliquando posset immutari, intitulare curavimus. Dum nobile regnum Francorum in statu monarchiae consisteret, circumquaque sicut se regia potestas extendebat, per totam regni tetrarchiam, videlicet in Italia, Lotharingia, Francia, Aquitania, ecclesia Beati Dionysii magnis multisque possessionibus liberalitate regum abundabat. Verum quod unitas illibatum conservabat, filialis divisio et corrumpere et diminuere elaboravit. Hinc est quod beatus Dionysius Herelingas, Herbertingas, et Salonam, et quamplures alias possessiones amittens; villas etiam quae in pago [Col.1226B] Metensi existunt, videlicet castrum Gomundas, Blistetot, et Cochilingas, perdidit. Pro quarum reclamatione cum saepius apostolico conspectui insisteremus, tum pro injustitia sua, tum pro incommoditate personarum suarum (qui enim eas auferebant male et pessime absque confessione moriebantur) quasi pro commutatione locum qui dicitur Cella cum appendiciis suis in chartis Ludovici imperatoris denominatis, plena libertate beato Dionysio contulit, ubi fratres nostros ad serviendum Deo in spe augmentationis et succedentis recuperationis locavimus.CAPUT XXII. De Calvomonte Ecclesiam quoque S. Petri in Calvomonte sitam, [Col.1226C] tam abbatiam quam ipsas canonicas canonicis decedentibus, tam a Rothomagensi archiepiscopo Hugone, quam a domino rege Francorum Ludovico obtinere elaboravimus: necnon et XII fratres cum tredecimo priore ad exaltationem ejusdem ecclesiae, et divini cultus propagationem, reverenter locavimus, et eamdem ecclesiam ab eodem reverendo archiepiscopo consecrari, et ante eam coemeterium benedici, Deo annuente obtinuimus. Quae siquidem nova quasi nobile membrum capiti suo ecclesiae Beati Dionysii copulata, quanto transeuntibus successoribus nostris a Vulcassino ad Northmanniam, vel etiam pro conservatione reliquarum possessionum, in eodem pago demorantibus apta sive idonea existit: tanto [Col.1226D] de propriis vel de acquisitis eam locupletare tanquam novam plantam, et confovere jure decertabit. Fratribus vero ibidem Deo deservientibus, quia vineis egent, de decimis quas nobis dedit rex Ludovicus apud Cergiacum, uno quoque anno viginti modios vini; et de decima, quam nos acquisivimus apud Ablegiacum, medietatem confirmavimus.CAPUT XXIII. De Bernevalle. In ea autem, quae dicitur Bernevallis, possessione super Northmannici littus maris, in qua etiam primam alicujus praepositurae ab antecessore meo suscepi obedientiam, quam etiam in tempore strenuissimi regis Henrici, adhuc satis juvenis ab oppressione exactorum regiorum, quos dicunt graffiones, multo [Col.1227A] labore, multisque placitis emancipaveram: parochiales ecclesias, quas Rogerius presbyter, et frater ejus Gaufredus haereditario jure sibi vindicabant, ad dominicaturam ecclesiae in novitate praelaturae nostrae retraximus, easque et redditus earum thesaurario ad renovandas et augmentandas ecclesiae hujus palliaturas, in sempiternum contulimus. Et quia fere nullos redditus ad hoc supplendum habebat, aliam quandam villam in partibus istis, quae dicitur Quadraria, nuper aedificata, adjunximus. Et haec quidem quatuor marcas, ecclesiae vero septem libras, si tamen meliorari non poterit, persolvit. Redditus vero alios consuetudinarios praefatae villae Bernevallis, tam in censibus quam in aliis, fere usque ad XV libras, sicut credimus, augmentari [Col.1227B] fecimus. Consuetudinem autem quam vulgo dicunt aquariam, quamque in tempore bonae memoriae antecessoris nostri a praeposito nostro, qui eam occupaverat, excutere adjuvimus, festivo piissimi regis Dagoberti anniversario refectioni Fratrum assignavimus. Villas etiam Moriniacum, Liliacum, et Floriacum, cum non consuevissent reddere plus quam septem aut decem libras, ut triginta aut ad minus viginti quinque reddant, elaboravimus. Idem et de Monte-Fusceoli.CAPUT XXIV. De ecclesiae ornatu. His igitur reddituum incrementis taliter assignatis, ad aedificiorum institutionem memorandam manum reduximus ut et ex hoc ipso Deo omnipotenti [Col.1227C] tam a nobis quam a successoribus nostris grates referantur, et eorum affectus ad hoc ipsum prosequendum, et si necesse sit peragendum, bono exemplo animetur. Non enim aut penuria aliqua, aut quodcunque impedimentum cujuscunque potestatis timendum erit, si ob amorem sanctorum martyrum de suo sibi secure serviatur. Primum igitur quod, Deo inspirante, hujus ecclesiae incoepimus opus, propter antiquarum materiarum vetustatem, et aliquibus in locis minacem diruptionem, ascitis melioribus quos invenire potui de diversis partibus pictoribus, eos aptari et honeste depingi tam auro quam pretiosis coloribus devote fecimus. Quod quia etiam in scholis addiscens, hoc facere si unquam possem appetebam, [Col.1227D] libentius complevi.CAPUT XXV. De ecclesiae primo augmento. Verum cum jam hoc ipsum multo sumptu compleretur, inspirante divino nutu propter eam, quam saepe diebus festis, videlicet in festo beati Dionysii, et in indicto, et in aliis quamplurimis, et videbamus, et sentiebamus importunitatem. Exigebat enim loci augustia, ut mulieres super capita virorum, tanquam super pavimentum, ad altare dolore multo et clamoso tumultu currerent, ad augmentandum et amplificandum nobile, manuque divina consecratum monasterium, virorum sapientum consilio, religiosorum multorum precibus, ne Deo sanctisque martyribus displiceret, adjutus, hoc ipsum incipere [Col.1228A] aggrediebar: tam in capitulo nostro quam in ecclesia divinae supplicans pietati, ut qui initium est et finis, id est ? et ?, bono initio bonum finem salvo medio concopularet, ne virum sanguinum ab aedificio templi refutaret, qui hoc ipsum toto animo magis quam Constantinopolitanas gazas obtinere praeoptaret. Accessimus igitur ad priorem valvarum introitum, et deponentes augmentum quoddam, quod a Karolo Magno factum perhibebatur, honesta satis occasione, quia pater suus Pipinus imperator extra in introitu valvarum pro peccatis patris sui Karoli Martelli prostratum se sepeliri, non supinum fecerat; ibidem manum apposuimus, et quemadmodum apparet, et in amplificatione corporis ecclesiae, et introitus et valvarum triplicatione, turrium altarum [Col.1228B] et honestarum erectione, instanter desudavimus.CAPUT XXVI. De dedicatione. Oratorium sancti Romani ad famulandum Deo sanctisque ejus angelis, dedicari a venerabili viro Rothomagensi archiepiscopo Hugone, et aliis quamplurimis episcopis obtinuimus. Qui locus quam secretalis, quam devotus, quam habilis divina celebrantibus, qui ibidem Deo deserviunt, ac si jam in parte dum sacrificant eorum in coelis sit habitatio, cognorunt. Eadem etiam dedicationis celebritate, in inferiori testudine ecclesiae dedicata sunt hinc et inde duo oratoria, ex una parte Sancti Hippolyti sociorumque ejus, et ex altera S. Nicolai, a venerabilibus [Col.1228C] viris Manasse Meldensi episcopo, et Petro Silvanectensi. Quorum trium una et gloriosa processio cum per ostium S. Eustachii egrederetur, ante principales portas transiliens cum ingenti cleri decantantis et populi tripudiantis turba, episcopis praeeuntibus, et sanctae insistentibus consecrationi, per singularem atrii portam de antiquo in novum opus transpositam tertio ingrediebantur. Et ad honorem omnipotentis Dei festivo opere completo, cum in superiore parte elaborare accingeremur, aliquantulum fatigatos recreabant: et ne laboris aut penuriae alicujus timore deprimeremur, gratantissime sollicitabant.CAPUT XXVII. De portis fusilibus et deauratis. [Col.1228D] Valvas siquidem principales, accitis fusoribus et electis sculptoribus, in quibus passio Salvatoris et Resurrectio, vel Ascensio continetur, multis expensis, multo sumptu in earum deauratione, ut nobili porticui conveniebat, ereximus. Necnon et alias in dextera parte novas, in sinistra vero antiquas sub musivo, quod et novum contra usum hic fieri, et in arcu portae imprimi elaboravimus. Turrim etiam et superiora frontis propugnacula tam ad ecclesiae decorem, quam et utilitatem, si opportunitas exigeret, variari condiximus, litteris etiam cupro deauratis. consecrationis annum intitulari, ne oblivioni traderetur, praecepimus hoc modo: [Col.1229A] Ad decus Ecclesiae, quae fovit et extulit illum, Sugerius studuit ad decus Ecclesiae. Deque tuo tibi participans martyr Dionysi, Orat ut exores fore participem paradisi. Annus millenus et centenus quadragenus, Annus erat Verbi quando sacrata fuit.Versus etiam portarum hi sunt: Portarum quisquis attollere quaeris honorem, Aurum nec sumptus, operis mirare laborem. Nobile claret opus, sed opus quod nobile claret, Clarificet mentes ut eant per lumina vera Ad verum lumen, ubi Christus janua vera. Quale sit intus in his determinat aurea porta. Mens hebes ad verum per materialia surgit, Et demersa prius hac visa luce resurgit.et in superliminari: Suscipe vota tui judex districte Sugeri, Inter oves proprias fac me clementer haberi.CAPUT XXVIII. De augmento superioris partis. [Col.1229B] Eodem vero anno tam sancto et tam fausto opere exhilarati, ad inchoandam in superiori parte divinae propitiationis cameram, in qua jugis et frequens redemptionis nostrae hostia absque turbarum molestia secreto immolari debeat, acceleravimus. Et quemadmodum in scripto consecrationis ejusdem superioris operis invenitur, Deo cooperante, et nos et nostra prosperante, cum fratribus et conservis nostris tam sanctum, tam gloriosum, tam famosum opus ad bonum perduci finem misericorditer obtinere meruimus: tanto Deo sanctisque martyribus obnoxii, quanto nostris temporibus et laboribus tam diu differendo agenda reservavit. Quis enim ego [Col.1229C] sum, aut quae domus patris mei, qui tam nobile, tam gratum aedificium vel inchoasse praesumpserim, vel perfecisse speraverim; nisi divinae misericordiae, et sanctorum auxilio martyrum fretus, totum me eidem operi et mente et corpore applicuissem? Verum qui dedit velle, dedit et posse: et quia bonum opus fuit in voluntate, ex Dei adjutorio stetit in perfectione. Quod quidem gloriosum opus quantum divina manus in talibus operosa protexerit, certum est etiam argumentum, quod in tribus annis et tribus mensibus totum illud magnificum opus, et in inferiore crypta, et in superiore voltarum sublimitate, tot arcuum et columnarum distinctione variatum, etiam operturae integrum supplementum admiserit. [Col.1229D] Unde etiam epitaphium prioris consecrationis, una sola sublata dictione, hujus etiam annalem terminum concludit, hoc modo: Annus millenus et centenus quadragenus Quartus erat Verbi, quando sacrata fuit.Quibus etiam epitaphii versibus hos adjungi delegimus. Pars nova posterior dum jungitur anteriori, Aula micat medio clarificata suo. Claret enim claris quod clare concopulatur, Et quod perfundit lux nova, claret opus Nobile, quod constat auctum sub tempore nostro, Qui Sugerus eram, me duce dum fieret.Promptus igitur urgere successus meos, cum nihil mallem sub coelo quam prosequi matris Ecclesiae honorem, quae puerum materno affectu lactaverat, [Col.1230A] juvenem offendentem sustinuerat, aetate integrum potenter roboraverat, inter Ecclesiae et regni principes solemniter locaverat, ad executionem operis nos ipsos contulimus, et cruces collaterales ecclesiae ad formam prioris et posterioris operis conjungendi, attolli, et accumulari decertavimus.CAPUT XXIX. De continuatione utriusque operis. Quo facto, cum quorumdam persuasione ad turrium anterioris partis prosecutionem studium nostrum contulissemus, jam in altera parte peracta divina, sicut credimus, voluntas ad hoc ipsum nos retraxit, ut mediam ecclesiae testitudinem, quam dicunt navim, innovare, et utrique innovato operi conformare et coaequare aggrederemur: reservata [Col.1230B] tamen quantacunque portione de parietibus antiquis, quibus summus pontifex Dominus Jesus Christus testimonio antiquorum scriptorum manum apposuerat, ut et antiquae consecrationis reverentia, et moderno operi juxta tenorem coeptum congrua cohaerentia servaretur. Cujus immutationis summa haec fuit, quod si interpolate (sic) in navi ecclesiae occasione turrium ageretur, aut temporibus nostris aut successorum nostrorum, tardius aut nunquam quocunque infortunio sicut dispositum est perficeretur. Nulla enim rerum importunitas rerum auctores urgeret, quin novi et antiqui operis copula longam sustineret exspectationem. Sed quia jam incoeptum est in alarum extensione, aut per nos, aut per quos Dominus elegerit, ipso auxiliante, perficietur. Praeteritorum [Col.1230C] enim recordatio futurorum est exhibitio. Qui enim inter alia majora etiam admirandarum vitrearum operarios, materiem saphirorum locupletem, promptissimos sumptus fere septingentarum librarum, aut eo amplius administraverit, peragendorum supplementis liberalissimus Dominus deficere non sustinebit. Est etenim initium et finis.CAPUT XXX. De ornamentis ecclesiae Ornamentorum etiam ecclesiae descriptionem, quibus manus divina administrationis nostrae tempore Ecclesiam suam sponsam vocatam exornavit, ne veritatis aemula subrepat oblivio, et exemplum auferat agendi, intitulare dignum duximus. Dominum [Col.1230D] nostrum ter beatum Dionysium tam largum, tam benignum et confitemur et praedicamus, ut tot et tanta credamus apud Deum effecisse, tot et tanta impetrasse, ut centupliciter quam fecerimus, Ecclesiae illius profecisse potuissemus, si fragilitas humana, si varietas temporum, si mobilitas morum non restitisset. Quae tamen ei Deo donante reservavimus haec sunt:CAPUT XXXI. De tabula aurea superiori. In tabula illa quae ante sacratissimum corpus ejus assistit, circiter XLII marcas auri posuisse nos aestimamus. Gemmarum pretiosarum multiplicem copiam, hyacinthorum, rubetorum, saphirorum, smaragdinum, topaziorum, necnon et opus discriminantium [Col.1231A] unionum, quantam nos reperire nunquam praesumpsimus. Videres reges et principes, multosque viros praecelsos, imitatione nostra digitos manuum suarum exannulare, et annulorum aurum, et gemmas, margaritasque pretiosas ob amorem sanctorum martyrum eidem tabulae infigi praecipere. Nec minus etiam archiepiscopi et episcopi ipsos suae desponsationis annulos ibidem sub tuto reponentes, Deo et sanctis ejus devotissime offerebant. Venditorum etiam gemmariorum tanta de diversis regnis et nationibus ad nos turba confluebat, ut non plus emere quaereremus, quam illi vendere sub administratione omnium festinarent. Versus etiam ejusdem tabulae hi sunt: Magne Dionysi, portas aperi Paradisi, [Col.1231B] Suggeriumque piis protege praesidiis. Quique novam cameram per nos tibi constituisti, In camera coeli nos facias recipi, Et pro praesenti coeli mensa satiari, Significata magis significante placentQuia igitur sacratissima dominorum nostrorum corpora in volta superiore quam nobilius potuimus locari oportuit, quaedam de collateralibus tabulis sanctissimi eorum sarcophagi nescimus qua occasione erepta, quindecim marcas auri reponendo, ulteriorem frontem ejusdem, et operturam superiorem undique inferius et superius deaurari quadraginta ferme unciis elaboravimus. Tabulis etiam cupreis fusilibus et deauratis, atque politis lapidibus impactis propter interiores lapideas voltas, necnon et januis continuis ad arcendos populorum tumultus; [Col.1231C] ita tamen ut venerabiles personae, sicut decuerit ipsa sanctorum corporum continentia vasa cum magna devotione et lacrymarum profusione videre valeant, circumcingi fecimus. Eorumdem vero sanctorum tumulorum hi sunt versus: Sanctorum cineres, ubi coelicus excubat ordo, Plebs rogat et plorat, clerus canit in decachordo, Spiritibus quorum referuntur vota piorum, Cumque placent illis mala condonantur eorum. Corpora sanctorum sunt hic in pace sepulta, Qui post se rapiant nos orantes prece multa. Hic locus egregium venientibus exstat asylum Hic fuga tuta reis, subjacet ultor eis.CAPUT XXXII. De crucifixo aureo. [Col.1231D] Adorandam vivificam crucem aeternae victoriae Salvatoris nostri vexillum salutiferum, de quo dicit Apostolus: Mihi autem absit gloriari nisi in cruce Domini nostri Jesu Christi, quanto gloriosum non tantum hominibus, quantum etiam ipsis angelis, filii hominis signum apparens in extremis in coelo, tanto gloriosius ornatum iri, tota mentis devotione si possemus inniteremur, jugiter eam cum apostolo Andrea salutantes, Salve crux quae in corpore Christi dedicata es, et ex membris ejus tanquam margaritis ornata. Verum quia sicut voluimus non potuimus, quam melius potuimus voluimus, et perficere Deo donante elaboravimus. Hinc est quod pretiosarum margaritarum, gemmarumque [Col.1232A] copiam circumquaque per nos et per nuntios nostros quaeritantes, quam pretiosiorem in auro et gemmis tanto ornatui materiam invenire potuimus, praeparando, artifices peritiores de diversis partibus convocavimus. Quo et diligenter et morose fabricando crucem venerabilem ipsarum admiratione gemmarum retro attollerent, et ante videlicet in conspectu sacrificantis sacerdotis, ad orandum Domini Salvatoris imaginem in recordatione passionis ejus tanquam et adhuc patientem in cruce ostentarent. Eodem sane loco beatus Dionysius quingentis annis et eo amplius, videlicet a tempore Dagoberti usque ad nostra tempora jacuerat. Unum jocosum, sed nobile miraculum, quod super his ostendit nobis Dominus, sub silentio praeterire noluimus. [Col.1232B] Cum enim haererem penuria gemmarum, nec super hoc sufficienter mihi providere valerem (raritas enim eas cariores facit) ecce duorum ordinum, trium abbatiarum, videlicet Cistellensis et alterius abbatiae ejusdem ordinis, et Fontis Ebraldi, camerulam nostram ecclesiae inhaerentem intrantes, gemmarum copiam, videlicet hyacinthorum, saphirorum, rubetorum, smaragdinum, topaziorum, quantam per decennium invenire minime sperabamus, emendam nobis obtulerunt. Qui autem eas habebant, a comite Theobaldo sub eleemosyna obtinuerant, qui a thesauris avunculi sui regis Henrici defuncti, quas in mirabilibus cuppis toto tempore vitae suae congesserat, per manum Stephani fratris sui regis Anglici receperat. Nos autem onere quaerendarum [Col.1232C] gemmarum exonerati, gratias Deo referentes, quater centum libras, cum plus satis valerent, pro eis dedimus. Nec eas solum, verum etiam multam et sumptuosam aliarum gemmarum et unionum copiam ad perfectionem tam sancti ornamenti apposuimus. De auro vero obrizo, circiter quaterviginti marcas nos posuisse, si bene recordor, meminimus. Pedem vero quatuor evangelistis comptum, et columnam cui sancta insidet imago, subtilissimo opere smaltitam, et Salvatoris historiam cum antiquae legis allegoriarum testimoniis designatis, et capitello superiore mortem Domini cum suis imaginibus admirante, per plures aurifabros Lotharingos quandoque quinque, quandoque septem, [Col.1232D] vix duobus annis perfectam habere potuimus. Tanti igitur et tam sancti instrumenti ornatum altius honorare et exaltare misericordia Salvatoris nostri accelerans, domnum papam Eugenium ad celebrandum sanctum Pascha, sicut mos est Romanis pontificibus in Galliis demorantibus, ob honorem sancti apostolatus beati Dionysii, quod etiam de Calixto et Innocentio illius praedecessoribus vidimus, ad nos adduxit: qui eumdem crucifixum ea die solemniter consecravit. De titulo verae crucis Domini, qui omnem et universalem excedit margaritam, de capella sua portionem in eo assignavit: publice coram omnibus, quicunque inde aliquid raperent, quicunque ausu temerario in eum manum inferrent, mucrone beati Petri, et gladio Spiritus [Col.1233A] sancti anathematizavit. Nos autem idem anathema inferius in cruce intitulari fecimus.Principale igitur beati Dionysii altare, cui tantum anterior tabula a Carolo Calvo imperatore tertio speciosa et pretiosa habebatur, quia eidem ad monasticum propositum oblati fuimus, ornatum iri acceleravimus, et utrique lateri aureas apponendo tabulas, quartam etiam pretiosiorem, ut totum circumquaque altare appareret aureum, attollendo circumcingi fecimus: collateralibus quidem candelabra viginti marcarum auri, regis Ludovici Philippi, ne quacunque occasione raperentur, ibidem deponentes hyacinthos, smaragdines, quascunque gemmas pretiosas apposuimus, et apponendas diligenter quaeritare decrevimus. Quorum quidem versus [Col.1233B] hi sunt:In dextro latere: Has arae tabulas posuit Sugerius abbas, Praeter eam quam rex Karolus ante dedit. Indignos venia fac dignos Virgo Maria. Regis et abbatis mala mundet fons pietatis.In sinistro latere: Si quis praeclaram spoliaverit impius aram Aeque damnatus pereat Judae sociatus.Veteriorem vero tabulam miro opere sumptuque profuso, quoniam barbari et profusiores nostratibus erant artifices, tam forma quam materia mirabili, anaglifo opere, ut a quibusdam dici possit, materiam superabat opus, extulimus. Multa de acquisitis, plura de quibus ecclesiae ornamentis, quae perdere timebamus, videlicet pede decurtatum [Col.1233C] calicem aureum, et quaedam alia ibidem configi fecimus. Et quoniam tacita visus cognitione materiei diversitas, auri, gemmarum, unionum, absque descriptione facile non cognoscitur, opus quod solis patet litteratis, quod allegoriarum jocundarum jubare resplendet, apicibus litterarum mandari fecimus. Versus etiam idipsum loquentes ut enucleatius intelligatur, apposuimus: Voce sonans magna Christo plebs clamat hosanna, Quae datur in coena tulit omnes hostia vera. Ferre crucem properat qui cunctos in cruce salvat. Hoc quod Abram pro prole litat, Christi caro signat. Melchisedech libat quod Abram super hoste triumphat. Botrum vecte ferunt qui Christum cum cruce quaerunt.Haec igitur tam nova quam antiqua ornamentorum [Col.1233D] discrimina ex ipsa matris Ecclesiae affectione crebro considerantes, dum illam admirabilem S. Eligii cum minoribus crucem, dum incomparabile ornamentum, quod vulgo crista vocatur, aureae arae superponi contueremur, corde tenus suspirando: omnis, inquam, lapis pretiosus operimentum tuum, sardius, topazius, jaspis, crisolitus, onix, et berillus, saphirus, carbunculus, et smaragdus. De quorum numero, praeter solum carbunculum, nullum deesse, imo copiosissime abundare, gemmarum proprietatem cognoscentibus, cum summa admiratione claret. Unde cum ex dilectione decoris domus Dei aliquando multicolor gemmarum speciositas ab exintrinsecis me curis devocaret, sanctarum etiam diversitatem virtutum de materialibus ad [Col.1234A] immaterialia transferendo, honesta meditatio insistere persuaderet; videor videre me quasi sub aliqua extranea orbis terrarum plaga, quae nec tota sit in terrarum faece, nec tota in coeli puritate demorari, ab hac etiam inferiori ad illam superiorem anagogico more Deo donante posse transferri. Conferre consuevi cum Hierosolymitanis, et gratantissime addiscere, quibus Constantinopolitanae patuerant gazae, et Sanctae Sophiae ornamenta, utrum ad comparationem illorum haec aliquid valere deberent. Qui cum haec majora faterentur, visum est nobis quod timore Francorum admiranda quae antea audieramus caute reposita essent; ne stultorum aliquorum impetuosa rapacitate Graecorum et Latinorum ascita familiaritas in seditionem et bellorum [Col.1234B] scandala subito moveretur. Astutia enim praecipue Graecorum est. Unde fieri potuit ut majora sint quae hic sub tuto reposita apparent, quam ea quae non tuto propter scandala ibidem relicta apparuerunt. Admiranda siquidem et fere incredibilia a viris veridicis quampluribus, et ab episcopo Laudunensi Hugone, in celebratione missae, de Sanctae Sophiae ornamentorum praerogativa, necnon et aliarum ecclesiarum audieramus. Quae si ita sunt, imo quia eorum testimonio ita esse credimus, tam inaestimabilia quam incomparabilia multorum judicio exponerentur. Abundet unusquisque in suo sensu. Mihi fateor hoc potissimum placuisse, ut quaecunque cariora, quaecunque carissima, sacrosanctae Eucharistiae administrationi super omnia [Col.1234C] deservire debeant. Si libatoria aurea, si fialae aureae, et si mortariola aurea ad collectam sanguinis hircorum aut vitulorum, aut vaccae rufae, ore Dei aut prophetae jussu deserviebant: quanto magis ad susceptionem sanguinis Jesu Christi vasa aurea, lapides pretiosi, quaeque inter omnes creaturas carissima continuo famulatu, plena devotione exponi debent. Certe nec nos nec nostra his deservire sufficimus. Si de sanctorum cherubim et seraphim substantia nova creatione nostra mutaretur, insufficientem tamen et indignum tantae et tam ineffabili hostiae exhiberet famulatum. Tantam tamen propitiationem pro peccatis nostris habemus. Opponunt etiam qui derogant, deferre sufficere huic administrationi [Col.1234D] mentem sanctam, animum purum, intentionem fidelem. Et nos quidem haec interesse praecipue, proprie, specialiter approbamus. In exterioribus etiam sacrorum vasorum ornamentis, nulli omnino aeque ut sancti sacrificii servitio, in omni puritate interiori, in omni nobilitate exteriori, debere famulari, profitemur. In omnibus enim universaliter decentissime nos oportet deservire Redemptori nostro, qui in omnibus universaliter, absque exceptione aliqua nobis providere non recusavit, qui naturae suae nostram sub uno et admirabili individuo univit, qui nos in parte dexterae suae locans, regnum suum veraciter possidere promisit, Dominus noster qui vivit et regnat per omnia saecula saeculorum.[Col.1235A] Altare etiam, quod testimonio antiquorum sanctum nominatur altare (sic enim consuevit dicere gloriosus rex Ludovicus Philippi, ab infantia sua dum hic nutriretur, se a senioribus loci didicisse, quia cum vetustate, tum defectu fidelis custodiae, tum etiam propter frequentem motionem, quae fit nobilissimi apparatus occasione, qui diversi diversis, excellentes excellentioribus festis apponuntur, minus honeste comptum apparebat) ob reverentiam sanctarum reliquiarum renovare excepimus. Sacratus siquidem lapis porphyreticus, qui superest arae, non minus qualitativo colore, quam quantitativa magnitudine, satis aptus, concavo ligno auro operto, ipsa vetustate interpolata admodum disrupto cingebatur. Cujus concavi faceta compositione in [Col.1235B] anteriori parte locatum brachium S. Jacobi apostoli, idipsum litteris interius attestantibus, pervia candidissimi cristalli apertione credebatur. Nec minus in dextera parte uniformiter litterarum apparitione, brachium protomartyris Stephani recondi; in sinistra vero aeque sancti Vincentii levitae et martyris brachium titulus interius perorabat. Nos igitur tantarum et tam sanctarum reliquiarum protectione muniri appetentes, eas videre, eas deosculari, si Deo displicere non timerem, gratantissime multo temporum processu rapiebar. Assumens igitur ex devotione audaciam, et antiquitati honorem veritatis conservans, modum et diem detegendi ipsas sanctas reliquias elegimus, sacratissima videlicet die martyrii beatorum martyrum [Col.1235C] dominorum nostrorum, VIII scilicet Idus Octobris. Aderant siquidem diversarum provinciarum archiepiscopi et episcopi, qui gratantissime quasi ex debito apostolatus Galliarum, ad tantae solemnitatis celebrationem pia vota deferre accesserant: archiepiscopi, scilicet Lugdunensis, Remensis, Turonensis, et Rothomagensis; episcopi vero, Suessionensis, Belvacensis, Silvanectensis, Meldensis, Redonensis, Aletensis, et Venetensis. Abbatum etiam et monachorum, sive clericorum, atque optimatum conventus; sed et populi promiscui sexus turba innumerabilis. Decantata igitur eadem solemnitatis die tertia, cum jam in conspectu omnium assistentium celeberrima tantae diei ordinaretur processio, tanta certe rei veritatis fiducia, solo Patrum testimonio [Col.1235D] et titulo referti, ac si jam omnia vidissemus, archiepiscopos et episcopos, abbates et authenticas assistentes personas, ad efferendam aram ascivimus, quod eam aperire, quod sanctissimarum reliquiarum thesaurum videre vellemus, exposuimus. Dicebant ergo quidam ex familiaribus nostris, consulte quidem, quod et personae et Ecclesiae famae tutius fuisset, si secreto, utrum ita esset ut litterae loquebantur, videretur. Quibus illico fidei fervore excitus responsum reddidi, magis mihi placere si ita est ut legitur, ab omnibus contuentibus scire, quam si secreto inspexissem omnes non contuentes dubitare. Deferentes igitur in medium praefatam aram, ascitis aurifabris qui locellos illos, quibus [Col.1236A] sanctissima brachia continebantur, ubi supersedebant cristallini lapides, titulos eorum afferentes, diligenter aperirent, sicut sperabamus, omnia plenarie Deo annuente videntibus cunctis invenimus. Causam etiam repositionis reliquiarum in eisdem locellis invenimus, videlicet quod Karolus imperator tertius, qui eidem altari subjacet gloriose sepultus, ad tuitionem animae et corporis, de theca imperiali eas sibi assumi, et penes se reponi, imperiali edicto assignaverit. Argumentum etiam annuli sui depressione signatum, quod valde omnibus placuit, ibidem reperimus. Nec enim sine causa ante sanctum illud altare septem lampades in vasis argenteis, quae nos quidem dissoluta referimus, incessanter tam die quam nocte in sempiternum ardere constituisset, [Col.1236B] nisi maximam spem et corporis et animae in sanctarum reliquiarum repositione credidisset. Sumptibus enim illarum et anniversarii sui, et suorum refectioni, possessionem suam quae dicitur Ruoilum cum appendiciis sigillis aureis confirmavit. Hinc est etiam, quod in solemnitatibus diversis fere sexaginta, magni et honesti cerei sex, quales alibi in Ecclesia aut raro aut nunquam apponuntur, circa idem altare accenduntur. Hinc est etiam quod quoties altare beati Dionysii, toties et idem altare nobili apparatu adornatur.Crucem etiam mirabilem quantitatis suae, quae superposita est inter altare et tumulum ejusdem Karoli, in cujus medio fama retinuit, confixum nobilissimum monile Nantildis, reginae uxoris Dagoberti [Col.1236C] regis ecclesiae fundatoris, aliud vero in frontem sancti Dionysii (tamen huic minori nullum aequipollere peritissimi artifices testantur) erigi fecimus, maxime ob reverentiam sanctissimae hojae ferreae, quae in carcere Glaucini sacratissimo collo beati Dionysii innexa, cultum et venerationem tam a nobis quam ab omnibus promeruit.Ea etiam parte abbas venerabilis Corbeiae bonae memoriae Robertus, hujus sanctae ecclesiae professus, et ab infantia nutritus, quem eidem Corbeiensi monasterio abbatem praeesse Deo donante exhibuimus, tabulam argenteam optime deauratam pro recognitione professionis suae, et multorum ecclesiae beneficiorum gratiarum actione, fieri fecit.Chorum etiam fratrum, quo valde gravabantur [Col.1236D] qui assidue ecclesiae insistebant servitio, frigiditate marmoris et cupri aliquantisper infirmum, in hanc quae nunc apparet formam, laboribus eorum compatientes, mutavimus; et propter conventus augmentationem Deo auxiliante augmentare elaboravimus.Pulpitum etiam antiquum, quod admirabile tabularum eburnearum subtilissima, nostrisque temporibus irreparabili sculptura, et antiquarum historiarum descriptione humanam aestimationem excedebat: recollectis tabulis quae in arcarum et sub arcarum repositione diutius foedabantur, refici, dextraque parte restitutis animalibus cupreis, ne tanta tamque mirabilis deperiret materia, ad proferendam [Col.1237A] superius sancti Evangelii lectionem, erigi fecimus. In novitate siquidem sessionis nostrae impedimentum quoddam, quo medium ecclesiae muro tenebroso secabatur, ne speciositas ecclesiae magnitudinis talibus fuscaretur repagulis, de medio sustolli feceramus.Nec minus nobilem gloriosi regis Dagoberti cathedram, in qua, ut perhibere solet antiquitas, reges Francorum suscepto regni imperio ad suscipienda optimatum suorum hominia primum sedere consueverant, tum pro tanti excellentia officii, tum etiam pro operis ipsius pretio, antiquatam et disruptam refici fecimus.Aquilam vero in medio chori admirantium tactu frequenti dedeauratam reaurari fecimus.[Col.1237B] Vitrearum etiam novarum praeclaram varietatem ab ea prima, quae incipit a Stirps-Jesse in capite ecclesiae, usque ad eam quae superest principali portae in introitu ecclesiae tam superius quam inferius, Magistrorum multorum de diversis nationibus manu exquisita, depingi fecimus. Una quarum de materialibus ad immaterialia excitans, Paulum apostolum molam vertere, Prophetas saccos ad molam apportare repraesentat. Sunt itaque ejus materiae versus isti: Tollis agendo molam de furfure, Paule, farinam, Mosaicae legis intima nota facis. Fit de tot granis verus sine furfure panis, Perpetuusque cibus noster et angelicus.Item in eadem vitrea, ubi aufertur velamen de facie [Col.1237C] Moysi: Quod Moyses velat Christi doctrina revelat, Denudant legem qui spoliant Moysen.In eadem vitrea super arcam foederis: Foederis ex arca Christi cruce sistitur ara, Foedere majori vult ibi vita mori.Item in eadem, ubi solvunt librum Leo et Agnus: Qui Deus est magnus, librum Leo solvit et Agnus. Agnus sive Leo fit caro juncta Deo.In alia vitrea, ubi filia Pharaonis invenit Moysen in fiscella: Est in fiscella Moyses puer ille, puella Regia, mente pia quem fovet Ecclesia.In eadem vitrea, ubi Moysi Dominus apparuit in igne rubi: [Col.1237D] Sicut conspicitur rubus hic ardere, nec ardet: Sic divo plenus hoc audet ab igne, nec ardet.Item in eadem vitrea, ubi Pharao cum equitatu suo in mare demergitur: Quod baptisma bonis, hoc militiae Pharaonis Forma facit similis, causaque dissimilis.Item in eadem, ubi Moyses exaltat serpentem aeneum: Sicut serpentes serpens necat aeneus omnes, Sic exaltatus hostes necat in cruce Christus.In eadem vitrea, ubi Moyses accipit legem in monte: Lege data Moysi, juvat illam gratia Christi. Gratia vivificat, littera mortificat.Unde quia magni constant mirifico opere, sumptuque [Col.1238A] profuso, vitri vestiti, et saphirorum materia, tuitioni et refectioni earum ministerialem magistrum, sicut etiam ornamentis aureis et argenteis, peritum aurifabrum constituimus: qui et praebendas suas, et quod eis super hoc visum est, videlicet ab altari nummos, et a communi fratrum horreo annonam suscipiant, et ab eorum providentia nunquam se absentent.Septem quoque candelabra, quoniam ea quae Karolus imperator beato Dionysio contulerat, sua vetustate dissipata apparebant, opere smaltito et optime deaurato componi fecimus.Vasa etiam tam de auro, quam pretiosis lapidibus, ad Dominicae mensae servicium, praeter illa quae reges Francorum, et devoti Ecclesiae ejusdem [Col.1238B] officio deputaverunt, beato Dionysio debita devotione acquisivimus. Magnum videlicet calicem aureum septies viginti unciarum auri, gemmis preciosis, scilicet hyacinthis et topaziis ornatum, pro alio qui tempore antecessoris nostri vadimonio perierat, restitui elaboravimus.Aliud etiam vas pretiosissimum de lapide prasio ad formam navis exsculptum, quod rex Ludovicus Philippi per decennium fere vadimonio amiserat, cum nobis ad videndum oblatum fuisset, ejusdem regis concessione sexaginta marcis argenti comparatum, cum quibusdam floribus coronae Imperatricis beato Dionysio obtulimus. Quod videlicet vas, tam pro preciosi lapidis qualitate, quam integra sui quantitate mirificum, incluso sancti Eligii opere [Col.1238C] constat ornatum, quod omnium judicio pretiosissimum aestimatur.Vas quoque aliud, quod instat justae berilli aut cristalli videtur, cum in primo itinere Aquitaniae regina noviter desponsata domino regi Ludovico dedisset, pro magno amoris munere nobis eam, nos vero sanctis martyribus dominis nostris ad libandum divinae mensae affectuosissime contulimus. Cujus donationis seriem in eodem vase gemmis auroque ornato, versiculis quibusdam intitulavimus: Hoc vas sponsa dedit Aanor regi Ludovico, Mitadolus * avo, mihi rex, sanctisque Sugerus.Comparavimus etiam praefati altaris officiis calicem pretiosum, de uno et continuo sardonice, [Col.1238D] quod est de sardio et onice, quo uno usque adeo sardii rubor a nigredine onichini proprietatem variando discriminat, ut altera in alteram proprietatem usurpare, inniti aestimetur.Vas quoque aliud huic ipsi materia, non forma persimile, ad instar amphorae adjunximus, cujus versiculi sunt isti: Dum libare Deo gemmis debemus et auro, Hoc ego Sugerius offero vas Domino.Lagenam quoque praeclaram, quam nobis comes Blesensis Theobaldus in eodem vase destinavit, in quo ei rex Siciliae illud transmiserat, et aliis, in eodem officio gratanter apposuimus.Vascula etiam cristallina, quae in Capella nostra [Col.1239A] cotidiano servitio altaris assignaveramus, ibidem reposuimus.Nec minus porphyriticum vas sculptoris et politoris manu admirabile factum, cum per multos annos in scrinio vacasset, de amphora in aquilae formam transferendo, auri argentique materia, altaris servitio adaptavimus, et versus hujusmodi eidem vasi inscribi fecimus: Includi gemmis lapis iste meretur, et auro, Marmor erat, sed in his marmore carior est.Pro quibus omnibus Deo omnipotenti et sanctis Martyribus grates referimus, quod sanctissimo altari, cui sub praeceptione sanctae Regulae nos a [Col.1240A] puero offerri voluit, unde ei honorifice serviremus, copiose largiri non renuit.Quia ergo divina beneficia non occultare, sed praedicare, utile et honestum cognovimus, palliorum quod divina manus tempore administrationis nostrae huic sanctae ecclesiae contulit augmentum designavimus: implorantes ut in anniversario ad propiciandam divinae majestatis excellentiam, et fratrum devotionem ampliandam, et successorum abbatum exemplum, exponantur. Nec enim pro tot et tantis commissis, vel enormitate scelerum meorum, tam sera quam rara satisfacere poenitentia sufficit, nisi universalis Ecclesiae suffragiis innitamur