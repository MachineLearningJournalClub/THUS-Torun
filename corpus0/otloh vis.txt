[Col.0341A] Dominus atque Salvator noster, plurima perfectionis rudimenta ad perfectionem tendentibus proferens, docuit etiam inter haec tardiores quoslibet et pauperiores in utroque homine non prorsus ob hoc salutem suam desperare, si summam virtutum nequirent apprehendere, dicens: Quicunque dederit calicem aquae frigidae in nomine meo, non perdet mercedem suam (Matth. X, 42). Quae profecto verba, non solum juxta litteram, sed etiam spiritaliter intelligenda esse arbitror, credens scilicet quia, sicut is qui ob paupertatis suae quantitatem portionem minimam eleemosynae, id est calicem aquae frigidae indigenti largitur, mercedem consequetur, ita etiam ille qui nullis scientiae competentis opibus suffultus, sed quasi fragmenta vel micas ex peritorum mensa [Col.0341B] prolapsas undecunque colligens, aliqua aedificationis verbula protulerit, mercedem aliquam mereatur.Hac igitur fide atque spe incitatus, cupio ad aedificationem fidelium proferre visiones quasdam, per quas vel me quondam dignatus est Dominus admonere, vel quas ex aliorum fidelium comperi relatione. Visiones autem dico, non solum eas quas per somnia quieta vel per inquieta videmus, cum scilicet rapti in spiritu aliquas perturbationes seu flagella pati nos senserimus, sed etiam eas quas vigilantes plerique vel in extremis positi cernere solent; quarum omnium genera visionum multifarie in sacra reperiuntur Scriptura, maxime tamen in libro quarto Dialogorum a beato Gregorio prolata. Cujus etiam intentionem in hoc opusculo imitatus. [Col.0341C] obsecro ne quis vel propter vilitatem meam vel propter relationis ipsius rusticitatem haec parvi pendat, sed potius ea quae ad aedificationem communem quocunque impolito sermone a me prolata [Col.0342A] fuerint attendat. Saepe etenim ex vasculo vili potus delectabilis solet hauriri. Et, oh infelices! qui pietatis divinae spernunt monita, quibus non solum vigilantes, verum etiam sopori deditos, nunc admonitione lenissima vel ultra humanum modum exhortatoria, nunc horrenda poenarum infernalium ipsiusque judicii extremi quasi imminentis ostensione, interdum vero, cum nullam emendationem ex praedictarum visionum lenitate provenire conspexerit, plagarum ingentium severitate a lascivia et torpore lethali revocare dignatur. Quae omnia tanto cautius praecavenda veriusque credenda esse scio, quanto magis ea ipse ego per experimenta didici. Confiteor namque peccatum meum, quia nemo plus me super hujusmodi monitis dubitavit, quousque tormentis saevissimis [Col.0342B] ad fidem perductus sum, sicut in sequentibus declarabitur. Sed quid mirum, si Deus omnipotens quiescentes quoslibet ita potest admonendo visitare, cum etiam quosdam sanctos homines in hac vita adhuc positos legamus idem fecisse.His itaque praelibatis, ipsius materiae causam aggrediamur, unice obsecrantes eos qui haec legentes, aliqua hic aliter quam dicantur esse, cognoverint (nam multi adhuc in hac vita restant, ex quorum relatione ipsa comperi) ut ea emendantes purae reddant veritati, quae forsitan a mea memoria excidit, vel aliter quam acciderent mihi sunt dicta. Ea vero, quae de memetipso proferre studeo quaeque etiam pro introductione sequentium in primis dicere volo, Deus, in cujus conspectu omnes assistimus, scit me [Col.0342C] nolle quidquam aliter quam visa vel gesta sunt promere, excepto si quid brevitatis causa vel quod ad aedificationem nullam pertinere videbatur praetermittam.INCIPIT LIBER VISIONUM. [Col.0343] [Col.0343A] Cum igitur in saeculari adhuc habitu constitutus juvenilesque annos gerens multimodae insolentiae atque lasciviae, sicut illa plerumque solet aetas, deditus essem, variis casibus tam spiritalibus quam corporalibus nunc vigilantem, nunc quiescentem me divina pietas a lascivia imminenti excitare studuit, non ut quosdam scelestos repentina calamitate conterens, sed quasi quibusdam gradibus a levioribus ad majora admonitionis medicamenta progrediens; et quod adhuc benignius, imo ultra humanam vim clementius videtur, eo scilicet modo quo me a minimis usque ad maxima vitia provehere solebam, ille etiam me a minimis usque ad maxima quaedam gratiae suae dona provehens, quasi illud apostolicum: Ubi abundavit iniquitas, superabundabit gratia [Col.0343B] (Rom. V, 20), in me aliquantum specialiter implere vellet.Postquam ergo, ut dixi, assiduis levioribusque Dei monitis instinctus parum emendare me curavi, majora districtionis suae medicamina adhibuit mihi. Nam visionum quarumdam revelatione mirifica nimis exterritus et excitatus sum, quarum primam in primis quoque proferre .VISIO PRIMA . Spes et promissio peculiaris vitae aeternae Othlono a Deo facta. Quae mihi jam praestita est maxima, coepissem recordari, magis ac magis incitatus roboratusque ad cantandum, aggressus sum eumdem, licet prolixum, usque ad finem cantare psalmum et, ut probabilior [Col.0343C] seu suavior cantus cunctis videretur audientibus, introitum per singulos repetebam versus. Deinde vero, cum tam longum carmen suavius atque altius resultans placere videretur non solum angelis et hominibus ad dexteram mecum segregatis, sed etiam Domino nostro, si forte interim audiretur aliqua circumstantium mussitatio, angelus ille, qui diaconi officio functus prope altare stetit, silentium manu leniter innuit, tacete, inquiens, quia carmen tale Dominus noster satis delectatur audire. Sed me in tanto psallendi certamine constituto, silentium licet saepius ab angelo indiceretur, nequaquam adeo potuit obtineri quin plerique, bonorum prosperitati meae congratulantes, vocibus clamosis deprecarentur me posse inchoata consummare, et econtra [Col.0343D] multi quoque pravorum invidiosa mihi voce detrahentes dicerent me juxta inolitam arrogantiae consuetudinem tantummodo exclamando superbire, nec talia posse finire, mihique praedicerent procul dubio hoc citius eventurum quod ad elatos omnes constat dictum: Omnis qui se exaltat humiliabitur (Matth. XXIII, 12), et illud: Quia hic homo coepit aedificare et non potuit consummare (Luc. XIV, 30), adjicientes etiam aut judicium esse injustum, vel omnibus miraculis [Col.0344A] praeferendum, si id quod nulli ibidem praestatur mihimet soli esset concedendum.Haec utrinque audiens sudore certabam magno ne vel illi contristarentur, seu isti laetificarentur mei damno. Verumtamen non parvam fiduciam viresque ex hoc adeptus sum quod quanto laboriosius cantavi, tanto magis Dominus flere videbatur, quasi laborem meum miseratus. At ubi ex tanto, licet nimis fatigatus, studio psallendi ea qua coepi melodia psalmum ad unguem perduxi, quid super hac concertatione divina decerneret sententia adhuc incertus, substiti trepidus. Tunc silentio ab omnibus facto praestolantibus hujus modi rem dijudicari a Domino, ipse primum, sicut mihi videbatur, quia aut tanti carminis delectatione, vel potius ex tanta animi mei [Col.0344B] molestia atque afflictione ad miseriam motus interim jugiter lacrymabatur, lacrymas, quae ex oculis ejus defluebant, manu lenta abstersit; deinde aperiens os suum, benigna voce dixit: Et pro gratia nostra ac etiam pro cantus sui mercede concedamus ei regnum coeleste.Longum forsitan aut fastidiosum videretur lectori, si omnem percurrere velim visionem hujus somnii, qualis scilicet peracto judicio laetitia bonorum, et quanta fuerit visa tristitia malorum. Ideoque haec prolata sufficiant, quae nemo, precor, fide vel lectione, utpote despicabilia, decernat indigna, quia non adeo insanio, ut securitatem ullam ex somniorum visione mihi vindicem, sed ut ita spiritualem, quae utique per somnia fit, sicut et corporalem pietatis divinae [Col.0344C] admonitionem manifestem. Cujus nimirum somnii visionem licet saepe mirarer, saepiusque de qualitate ejus tractarem, adeo ut etiam tunc dictatam scriberem, quia per idem tempus et dictandi aliquam et scribendi magnam notitiam habui, necdum tamen cor ad emendationem ullam apposui, pro eo scilicet quia et sanitas corporis aliaque quam plurima, quae juventuti grata videntur, satis aderant. Deinde duobus annis, ut reor, transactis, et peccato quodam noviter patrato, cujus mihi et tunc et adhuc conscius sum, iterum divina apparuit clementia hujusmodi visione.VISIO SECUNDA. Negligentia clericorum in divinis a Deo reprehensa et objurgata. [Col.0344D] Visum est igitur mihi, sicut memini, quia in eadem ecclesia, in qua etiam per somnium supradictum videbatur esse dies judicii, cum aliis plurimis clericis manerem congregatis ad persolvenda vespertinae laudis officia. Quae, dum negligenter, sicut mos est pene villanis omnibus clericis, cantaremus atque ego interim, quia illic sacerdos futurus eram, incensum portans thurificando ad altare accederem, subito priusquam ad ipsum altare pervenissem, quasi [Col.0345A] murmurantis vocem in altari audiebam. Hanc vocem postquam audivi, timore nimio perterritus retrorsum cum thuribulo abii.Stans autem deinde aliquandiu et diligenter auscultans si forte aliquod illius murmuriosae vocis verbum audire et intelligere possem, sed nullo modo valens, imo etiam inaniter me exterritum credens, iterum eo quo prius studio ad altare accedere volui. Et accedens rursum sicut et antea audivi vocem quasi murmurantis et meum accessum excludere volentis, rursumque nimis perterritus retrorsum abii concitus ibique, ut prius, diligentissime auscultavi, si vel illa vice verbum aliquod audire possem ex altari. Cum autem solito longius etiam tunc praestolans vocem nullam ultra audirem, et ut in prima et secunda vice [Col.0345B] eodem modo quoque tertio accedens manus cum thuribulo extendere super altare vellem, interea subito intra idem altare et apertam vocem audivi, et statim post emissa verba ex australi altaris parte quemdam senem, ipsum videlicet qui loquebatur in specie presbyteri ad missam celebrandam omnino praeparati, egredientem vidi. Quem videns retrorsum abii concitus, quasi fugiens cum thuribulo in quodam secretiori loco substiti trepidus. Erat vero, sicut mihi videbatur, rubra indutus casula; verba quoque, quae intra altare dicta sunt ab eo, hujusmodi, ut recolo, continebant sensum. Hactenus, inquit, assidue per alios nuntiavi et praecepi ut laudis atque servitutis meae officia agerentur studio majori. Sed quia haec praecepta jam magis ac magis [Col.0345C] sperni annullarique video, ipse modo hominum negligentiam contemptumque mei sustinere diutius nolens, venio ut a memetipso corrigatur quidquid per nuntios meos tandiu spernebatur.Sic itaque illo ratione locuto potentissima clerici omnesque astantes percussi sunt perturbatione nimia, adeo, ut cantantium jam laudes vespertinas interrumperetur melodia. Deinde cum ab omnibus silentium et reverentia ipsi seni praeberetur, et a nullo quin ipse Deus omnipotens esset dubitaretur, accedens paulatim stetit super eminentiores qui erant coram altari gradus, ubi scilicet clericorum erat psallentium chorus, et ad eosdem congregatos clericos hujusmodi verba locutus est: Quare in tali negligentia [Col.0345D] servitutis meae agitis officia? Cur ita negligenter etiam has nuper inceptas laudes cecinistis vespertinas? Nunquid putatis me labiorum solummodo motu delectari, et non pariter reverentia debita psallendi, nec non studio religionis vestrae omni? Cur me toties a requie mea excitatis, et nihil horum quae commissa sunt vobis curam agitis? Sicut enim nunc cantantibus vobis et moventibus labia forinsecus vestra vagabantur corda, ita et am in aliis temporibus et locis huc usque mihi servire solebatis, simulantes potius quam sequentes viam veritatis. Haec et his similia dicens ad clericos generaliter, deinde universos . . . . . .Nisi illud grave in quo coram altare lumen solebat [Col.0346A] ardere, ipsum digito monstrans dixi ad Dominum: Quia, Domine Jesu, nil aliud hic verberandi officio aptum adest, vel cum hoc ligno gravi corpus percussum alicui trade infirmitati, ut verborum tuorum saltem sic compellar recordari. At ille respondens ait: Non opus est istis, nec erit jam tempus agendis; in hoc enim nequaquam libet diutius consistere loco, sed redire in requiem meam quantocius volo. Quapropter super his quae rogasti scito quia cum mihi sint omnia nota, gemitus et lacrymarum tuarum effusionem emendationemque morum pro confessione a te suscipio.Post haec ergo mihi valedicens, regressus est ad illum locum in quo prius stetit concionem increpans clericorum; et ibidem quoque prospiciens ad [Col.0346B] populum qui post chorum, sicut utique mos est, constitit, hujusmodi sermonem ad eos protulit: Facite igitur, o laici, sicut boni solent viri, et nolite attendere ad opera prava, quae videtis et auditis frequentissime a pastoribus, vestris videlicet clericis facta, sed potius juxta scientiae vobis per gratiam divinam collatae dona, operum quoque vestrorum dirigite studia, scientes procul dubio quia tanto major merces vestri erit quandoque laboris, quanto minus nunc ulla pastorum exempla ad viam vos incitant bonae actionis. Multa quoque his similia admonitionis verba tunc ad laicos edidit, quae quoniam a memoria mea longe sunt facta, libet haec sola, quorum jam memini, quaeque in sermonis sui fine omnibus illic commorantibus Dominus dixisse [Col.0346C] videbatur, hic ponere verba. Admonitionis, inquit, meae jam memores estote, et omnes valete. His dictis mox eadem via ipsaque altaris plaga qua egressus est regredi coepit, et intrans altare ultra non apparuit.Evigilans autem ego et genas lacrymarum effusione adhuc madidas sentiens, stupore detinebar nimio, cogitans qualis haec esset visio, an scilicet ex Deo per somnia, sicut et quondam, prius me admonente, an esset ex diabolo imaginibus phantasmatis illudente. Nam si ex Deo, quomodo convenit ut cum illo, qui optimus, imo qui solus est bonus, et cujus aspectum angeli hominesque sanctissimi nequeunt sustinere, homo nequissimus colloquium [Col.0346D] visus sit habere? Si vero ex diabolo, quomodo potest congruere ut is qui auctor est totius nequitiae quemlibet per somnia ad emendationem morum studeat convertere? Haec et his similia tractans mecum, et nulla argumentatione conjicere valens somnii interpretationem, surrexi et omnia hujusmodi secreta Deo commendavi, simulque ex tempore illo timoris atque amoris divini aliquantulum plus solito concipiens, et orationi ac sacrae lectioni nec non et continentiae majori studens, ab intemperata lascivia memet interdum cohibui. Mirabar enim valde quod prioris illius quod supra retuli, et istius somnii visio tantam mihi admonitionem administraret, quodque tanta utriusque convenientia esset, [Col.0347A] futurumque quoddam inde miraculi magni praesignatum mihimet credidi; ideoque intimis precibus saepe tunc Dominum exoravi, ut, si ei fuisset acceptabile, ad religionis monasticae vitam, quam olim quoque cum adhuc essem parvulus, pro eo quod prae multis in discendo pollebam, pollicitus sum, revocare dignaretur. Sed de his sufficiant dicta.VISIO TERTIA. Othloni ad vitam monasticam conversio, flagellis divinitus impactis promota. Prudentia et moderatio in castigandis puerorum erratis eidem ostensa. Jam vero ad tertiae visionis seriem enarrandam properare volo, quae, quanto majori districtione accidit, tanto prolixioris sermonis ope indiget. Quamobrem, [Col.0347B] ut amplius faciliusque agnoscatur quam justa severitate quantaque pietatate me inter eamdem severitatem potentia divina amplecteretur, reminiscens videlicet in ira misericordiae suae, commemorare libet aliqua ante et post visionis hujus enarrandae textum.Cum ergo post visionem proxime praefatam assidua meditatione id ad quod conscientia innuente divina admonitione cogebar tractarem, scilicet ut ad monasticae religionis vota remearem, a qua pene invitus patris mei precibus assiduis discessi, sed, obstaculis plurimis intervenientibus, paulatim eamdem meditationem negligerem, interea accidit ut quidam archipresbyter, nomine Werinharius, in episcopatu Frigisingensi praestantissimus, omnique [Col.0347C] non solum clero et plebi, sed etiam principibus summis in ea dioecesi statutis verendus, in me commoveretur pro vitio quodam. Quem cum multi, arbitrantes sine causa aliquid contra me commotum esse, pro me diu interpellarent, nec quidquam gratiae obtinere possent, postremo etiam ego, fiducia accepta, contra eum ira stultitiae commovebar, adeo ut versus plures (qui versus ita incipiebant:    O lator legis renovans decreta Catonis, Multorum causae mihi soli sunt referendae)in meam defensionem ejusque reprehensionem, quanta potui argumentosa subtilitate editos, in concilio quodam pro mei causa habito coram omnibus illic commanentibus ei legendos traderem, dicens ad illum: Quia in sermone communi non ita ut [Col.0347D] necessitas mea exigit eloquens sum, legite hanc epistolam et attendite si quid litteris respondere valeam vobis. Quibus acceptis et perlectis, licet iracundia nimia repleretur, continuit se tamen aliquantum, et quasi tranquillo animo dixit: Has litteras, in quibus a te magis quam ab ullo homine unquam dehonestatus sum, seniori meo episcopo praesentare volo, ut ille decernat quid super tanta stultitia et audacia adversum me patrata agendum sit. His igitur dictis fit concilii quoque finis.Quae postquam gesta sunt, et archipresbyter Frisingiam reversus epistolam datam collegis suis ostendit, fuerunt quidam inter eos qui talem praesumptionem hactenus inauditam summa districtione [Col.0348A] puniendam censerent: fuerant etiam alii tam mei quam archipresbyteri ejusdem amici dicentes eum incauta aliquid commotione in me excitatum esse, ideoque relaxari debere. Quibus etiam praevalentibus, legati ad me missi sunt, qui me proficisci Frinsingiam persuaderent. Ast ego, licet diu renuerem, tamen consentiens tandem perrexi, virumque juxta quorumdam amicorum consilia placavi. Sed ipsa placatio diu minime perseveravit, quia post non multum temporis exacerbatus est meis contumacibus verbis. Haec autem omnia ita evenisse scio peccatis meis meruisse, quia ei qui Domino adversatur omnia adversantur. Cum igitur ex repetita injuria et archipresbyter adversum me incitaretur, et ego ob scientiae liberalis, qua imbutus [Col.0348B] esse mihi videbar, inflationem magis mgisque eum et dictis et scriptis criminari studerem, postremo mihi melius videbatur alio transmigrare, quam hujusmodi injuriis subjacendo plus laborare. Eoque plus id animo successit, quo libentius inter studiosos quosque et doctiores clericos quam inter villanos versari saepe desiderabam.Relictis ergo ad tempus meis omnibus, perrexi ad Ratisponam civitatem, ibique Burchardum venerandum abbatem coenobii sancti Emmerammi pro mei susceptione rogans, cito impetravi rogata, pro eo scilicet quod coenobii ejusdem monachi profectuosum sibi fore arbitrabantur meum scire in scribendo vel in docendo canonicos quoslibet. Interea ergo cum ibidem aliquandiu hospitarer, contigit [Col.0348C] quadam die ut ante fores hospitii dati residens in lectione Lucani occuparer. Legente itaque me ibi, subito ventus urens et vehemens ab australi parte adveniens vicibus tribus me adeo invasit, ut post vicem tertiam extra tectum residere illic ultra non auderem, sed, libro assumpto, ingrediens domum, primo quidem in magnum stuporem, deinde vero celeriter cecidissem in languorem. Verumtamen necdum sensi quid tanta significaret inpulsio venti, utrum solita communis tempestatis foret immutatio, an aliqua ad me solummodo pertinens divinae pietatis operatio. Omnibus quippe tunc utriusque hominis sensibus ita repente efficiebar destitutus, ut pro timore seu stupore interdum mihi viderer ab aliquo monstro attrectatus. Ideoque quoties [Col.0348D] hac detinebar dementia vel illusione, tam inter homines positus, quam etiam solus, velut litigando contra aliquem me jam jamque impugnantem continuata utebar sermocinatione. Verumtamen interea nisu quo potueram lectionem Lucani frequentabam.Cum autem per unam fere hebdomadam tali detinerer infirmitate, nec ideo aliquantulum, peccatis meis exigentibus, de animae meae tractarem utilitate, subito in quadam nocte mihi solito more in lectulo quiescenti, vir quidam minaci vultu et omnimodo terribili habitu juxta me visus est stare, et in tantum me flagello quodam castigare, ut nullo modo crudelitati vel severitati humanae simile quid arbitrarer in ipso esse. Valde etenim dura ac diuturna imo [Col.0349A] perennia videbantur esse verbera, quae mihi recolo tunc illata. Inter quae nimirum verbera visum est hoc diutius animo volvere, nequaquam a Domino missum qui tanto quemquam flagello cruciare posset. Sed et hoc reminiscor mihi visum fuisse, quia quotiescunque os aperire vellem pro venia postulanda, mox quasi indignans qui me verberavit, ferociora verbera ampliavit, objiciens quaedam crimina quae mihi tunc videbantur nota, nunc vero minime reminiscor. Cumque flagella quae mihi quidem tunc visa fuerant perennia, per noctem vero totam, mirabili sopore depressus pertulissem, primoque dehinc vigilassem, hoc autem luce clara feci, tunc, recordatis quae verbera, quae vulnera noviter sentirem, putavi ex eorumdem vulnerum cruore vestem cunctaque [Col.0349B] lectisternia madefacta. Postquam autem haec discutiens nullo visu carnali probare potui, circumspiciens mirabar ubi essem, et quomodo talia pertulissem, diuque miratus opinabar me insaniae morbo depressum. Sed iterum ab hac opinione retractus, et reminiscens quod quondam legerim sanctum Hieronymum in somnis verberatum fuisse, arbitrabar mihi aliquid simile evenisse. Rursumque ab hac etiam intentione revocatus sum, pro eo quod mihi perverso et illi sancto viro nullius rei similitudo conveniret.Aliquandiu ergo hoc modo cunctatus nutanti gressu surrexi, excitatoque puero qui coram me dormivit, interrogavi si quid tumultus in habitaculo illo noctu audiret? Quo respondente: Nihil, tunc [Col.0349C] magis magisque admirans, et non recolens quod spiritualia sine quoquam corporali sonitu eveniant, abstracta veste, petii ut si forte vel in dorso aliqua stigmata ulcerosa videret, mihi intimaret. At ille punctis quibusdam excrescentibus omnem cutem repletam esse dixit. Tunc tandem vix credidi, quod omnimodo probavi. Fateor quoque quia tunc satis exauditus sum in hoc, quod, ut supra retuli, Dominum me flagellare petii. Patefacta ergo utcunque visionis hujus qualitate, non molestum, quaeso, videatur lectori, si mox quae successerunt subjungam, qualiter videlicet me descendente a Hierusalem in Jericho et incidente in latrones pessimos, qui me, despoliantes plagasque imponentes, dimiserunt semivivum, Samaritanus ille optimus iter faciens vidensque [Col.0349D] me semivivum relictum, misericordia motus sit, et appropians alligavit vulnera mea infundens oleum et vinum: oleum quidem omnibus olivarum generibus suavius, vinum autem omni aceto amarius. Fortassis autem haec utriusque infusio intimata aliis, duris scilicet et improbis, ad compescendam eorum improbitatem, attestante Scriptura: Uno pestilente flagellato multi corripiuntur stulti (Prov. XIX, 25); pusillis quoque et lapsis prosperanda pietatis divinae visitatione proficiet, sed et adhuc stantes, ut inceptis persistentes aliena pericula evadant, admonet.Ut igitur memini, diebus duobus post ea quae secreto spiritaliterque passus sum flagella transactis, [Col.0350A] nullaque ad condignam poenitentiam intentione exinde compuncto, Confestim publice vario languore gravabar, Et, quod cunctigenis est plus miserabile morbis, Nunc, quasi phreneticus, vix a multis religatus, Mox velut exanimis desperatusque jacebam, In tantum pressus conventu daemoniorum, Ut nec pro venia, qua jam moribundus egebam, Catholicae fidei tenuissem scita vel ulla: Sed nec signa crucis potuissem ponere fronti. Interea crebro visu rapiebar amaro, Quo nimis horrendas potuit cognoscere poenas. Hoc quoties fuerat, mihi visum est esse perenne. Tunc tandem sensi quod jam mereantur iniqui, Et memini dictum: Deus inspicit omne secretum, [Col.0350B] Qui sic cuncta mei denudatis intima cordis Judicio justo dedit his me semper inesse, Quae olim cum reliquis evadere posse putavi. Nam nihil injustum me tunc perferre querebar, Verum mirabar divinae vim pietatis, Tempore sub tanto stolidum memet patientis.Haec autem infirmitas in secunda vel tertia Quadragesimae hebdomada incipiens continua vexatione usque ad feriam quintam Coenae Domini perseveravit. In nocte enim proxima praecedenti quodam somno suavi recreatus, vires tantillas exinde suscepi. Quibus paulatim ita augmentatis, ut me in sancto die Paschae ad ecclesiam posse venire gratularer, postea sub tempore parvo ad pristinam sanitatem perveni. Interea vero plerique de proximo [Col.0350C] sancti Emmerammi coenobio monachi me visitantes, et quantae infirmitatis miseriam pertulerim, quod quoque non frustra fieret correptio tanta, commemorantes, saepe suaserunt ut me subjiciens Christo, cujus gratia mihi reddita sit vita, apud suum coenobium monachalem susciperem habitum. Ego vero in primis, praeteriti languoris vexationem satis recolens, spopondi. Deinde vero quanto plus corporis sospitas augebatur, tanto magis oblitus quos passus eram cruciatus, et quae sunt visa reputans ut somnia vana, ejusdem sponsionis intentionem neglexi. Faex namque mea nondum erat exinanita, ideoque justum fuit ut de calice irae Domini iterum gustarem, sentiremque quam durum sit contra stimulum calcitrare: [Col.0350D] simul etiam, ut credo, haec omnia idcirco facta sunt, ut Deus omnipotens, qui omnes homines salvos fieri vult, in me aliis quoque divitias potentiae, patientiae bonitatisque suae, ostenderet, mortificans me toties et vivificans, deducens ad inferos et reducens. Audiant, quaeso, haec mites et laetentur, magnificentque Dominum mecum, et exaltemus nomen ejus in idipsum.Postquam igitur eo quo dictum est modo ex infirmitate celeriter convalui, omnesque angustias nec non plagas, quas tam in anima quam corpore perpessus sum, contempsi, iterum licet a pluribus dolorum meorum consciis mundana deinceps negotia abnegare admonerer, ad saeculum redire disposui. Cumque hoc assidua intentione tractarem, diemque [Col.0351A] etiam in quo profecturus essem ex urbe Ratispona deliberarem, tunc per dies octo antequam affectarem proficisci aegrotare coepi, et in languorem talem decidi, ut pars quidem corporis quaedam, item facies caputque simul totum miserabilibus et insolitis verrucarum stigmatibus circumdaretur, reliqua autem membra omnia, exceptis linguae labiorumque motibus, gravissimo paralysis [cod., paralysi] morbo velut mortificata efficerentur. Cumque dies tres in hujusmodi infirmitate gerens, et universorum pene membrorum officio destitutus, nullam vitae hujus spem retinerem, misi et vocavi festinantes monachos quosdam de proximo sancti Emmerammi coenobio. Qui cum citius advenissent, suppliciter petii ut ad illam vitam monasticam, ad quam me saepius benigna [Col.0351B] attrahebant suasione, tunc suscipere dignarentur pro Dei solummodo amore. At illi intuentes me, et visu verrucis excrescentibus desperatum omnique pariter membrorum officio debilitatum, cur, inquiunt, habitum talem nunc desideras, cum vix flatum ferens citius te jam obiturum scias? Si vero forsitan Deo volenti tibi spatium vivendi protelatur, quid utilitatis tam caecus et paralyticus, quod procul dubio semper eris, in hac vita, quam modo expetis, unquam exercere poteris? Cum enim nuper post immensa infirmitatis tuae tormenta sanus esses effectus et nos te saepius admonentes libentissime in congregationem nostram suscipere voluissemus, utilius tibi atque nobis hujus professionis adimpleres vota; sed nemo nostrum tunc potuit [Col.0351C] tibi persuadere talia. En patris poenam, quam diximus esse futuram. Perspeximus nempe te talem evasisse languorem ut nihil aliud tibi postea foret agendum, nisi ut mundanis omnibus relictis secederes in monasterium. Quibus ego respondi dicens: Ita esse, ut asseritis, fateor. Nam corporis mei satis probat angustia qualis hucusque fuerit animi industria. Sed dolori meo, precor, parcite petitionibusque meis, dum adhuc infelicem animam teneo, succurrite. Illi vero ad haec misericordia moti et, quantum in eis esset, petita polliciti abierunt, atque celeriter redeuntes mihi nuntiaverunt in hoc universam fratrum concionem consensisse ut, si vitam redditam sanitas exsequeretur talis, quae me implicari permitteret exercitio [Col.0351D] alicui usus coenobialis, tunc demum abdicatis prius rebus cunctis saecularibus benigne me susciperent in congregationis suae corpus. Hoc responso accepto, licet de sanitate corporis exquisita adhuc incertus essem, magnum deinde sospitatis incrementum gratia opitulante divina citius advenire sensi.Cum autem tantam Dei gratiam sentirem adesse, ad caetera consequenda animabar valde. Adveniente igitur crastina die, ita vigor corporis augebatur ut sine alterius sustentatione egressus, id quod pridie per alios expetivi, egomet ipse ad coenobitas priores veniens studerem deprecari. Sicque factum est ut petitionem meam tanto promptius susciperent [Col.0352A] quanto magis salutem desperatam in me inolescere conspicerent. Jure itaque mihi constat repetendus ille Psalmigraphi versiculus: Castigans castigavit me Dominus et morti non tradidit me (Psal. CXVII, 18). Igitur ex infirmitate etiam illa celeriter ad sanitatem pristinam restitutus sum, excepto quod, pene per omne tempus, quo extra monasterium convalescendi gratiam praestolabar, visione varia in somniis inquietabar. Quasi enim cujusdam interitum minitantis, nisi quod nuper vovebam cito complerem, imago saepe astare videbatur. Et haec fuit causa maxima, quae me in monasterium citius ire compulit. Quae vero deinde mihi acciderunt tam ex solita divinae pietatis subventione quam diabolicae fraudis machinatione, licet [Col.0352B] multa utrinque fuerint (nam nec Deus consuetae misericordiae et correptionis quidquam in me minuit, neque adversarius solita nequitia me impugnare cessavit), tamen quia ab incepto opere longius evagari me faciunt et in alio opere latius eadem jam protuli, duo tantum hic, quae tam vigilando quam quiescendo passus sum, quam brevissime queo edere studeo.Post tempus igitur nonnullum, quo aufugi in coenobium, quia existimabar instructus aliquid in liberali scientia, commissa est mihi licet immaturo doctori invisa puerorum disciplina. Cum autem inter eos plures provectioris essent aetatis, qui scilicet, sicut illa solet aetas, saepius excederent disciplinae metas, unum ex eis, qui maxime protervus [Col.0352C] mihi videbatur, corripiens coram aliis, plusquam decuit, probrosis asperrimisque afficiebam verbis; adhuc enim propriae alienaeque fragilitatis ignarus credebam nil mihi fore noxium quocunque modo increparem eum, qui mihi jure subditus erat, adolescentem stolidum. Increpatione autem hujusmodi peracta, ille quidem videbatur satis moestus; ego vero mox a pristina animi constantia et gratiae supernae fiducia destitutus, in tantam pusillanimitatem miseriamque nec non metum magis ac magis deveni ut celeriter aut terra hiante, seu aliqua absorberi putarem vindicta coelesti. Sed cum talia die illa tota ab increpationis perpetratae paterer hora usque ad vesperam, primo ubi vel in quo tantum mentis moerorem meruerim, dubitavi. Dehinc [Col.0352D] cuncta ipsius diei diligenter retractans gesta, per amara correpti juvenis verba hanc etiam mihi amaritudinem evenisse conscientia reatus agnovi continuoque, ut in tanta poteram molestia, pietatis divinae solita exquisivi solatia. Nec tamen ea die sequentique nocte sentiebam aliquid minui doloris magnitudinem imminentis; quin imo cum etiam tempore statuto requiescere vellem dormiendo, specie multimoda terroris praepeditus nequivi suscipere requiem ullam soporis. Quamobrem vix praestolans fratres ad laudes nocturnas exsurgere easque peragere, rursum postea libertate orandi secretissima potitus, suffragia sanctorum per singulas prostratus aras suppliciter exquisivi, obsecrans, [Col.0353A] ut per eorumdem sanctorum intercessionem pietas divina et mihi misereretur, et qualiter illum juvenem exasperatum placare possem pandere dignaretur. Nam inter caeteras animi molestias valde ex hoc affligebar quomodo illum, qui mihi subditus erat, opportunissime absque suo meoque damno reconciliarem? an genibus flexis, ut placantur seniores? an tantum verbis, ut placatur minor aetas? siquidem flexis genibus utriusque damnum esse sum arbitratus; ejus, scilicet, propter elationem, quam forsitan sibi postmodum inde vindicaret; mei vero ideo, quod arguendi illum post humilitatem hujusmodi exhibitam ulterius minor fiducia mihi restaret. Cum ergo in tali positus molestia lacrymis precibusque copiosis usque ad diem clarum insisterem [Col.0353B] et ab omnipotente Deo quid super ambiguitate imminenti agendum foret, deposcerem aliqua manifestari indicia, ecce subito egrediente me a quodam oratorio praedictus juvenis occurrit, et coram me humiliter sese prosternens, pro injuria, quam pridie correptioni meae detrahendo seu contradicendo perpetravit, veniam petit, promittens in reliquum se nunquam talia mihi facturum simulque suppliciter rogans ut, si quando humana fragilitate seu etiam ignorantia cogente in aliquod vitium, quod perfacile juvenibus subrepit, laberetur, non mox a me, juxta zeli fervorem solitum, coram caeteris correptus scholasticis confunderetur, sed ut potius pietate gratuita illum, quem minime aedificaret correptio aspera et manifesta, vel attentare [Col.0353C] studeam prius cum aliqua correptione leni ac secreta; sin id parum proficere in ipso cernerem, tunc sibimet, prout jus postularet, districtissima ratione occurrerem. Haec et his similia juvene illo supplicibus sagacibusque verbis proferente et memet benigne ad preces ejus respondente, intellexi gestum in utrisque divinae opus clementiae; in illo quidem, quia compunctus pro admissis prior quaesivit veniam; in me autem, quia humiliato eo magna mihi interim compunctio oriebatur simul et poenitentia. Dehinc ablata est omnis illa recens molestia factumque est ut ex hujusmodi vitio deinceps cautior esse studerem in corripiendo.VISIO QUARTA. Daemonibus ad desperationem et perfidiam incitantibus, angelico monitu Othlonus in spe ac fide roboratur. [Col.0353D] Ante decennium agente me decaniam in monasterio nostro, et abbate, non juxta regulae sanctae instituta, sed secundum episcopi praeceptum vel juniorum quorumdam affectum plurima illuc disponente, ego jugiter, quantum potui, praeceptis hujusmodi consentire nolui. Qua de re inter me et abbatem nostrum discordia magna exorta est, cum neque ille sua, nec ego mea vota mutare vellem. Interea vero saepe per memetipsum, saepe per alios illum rogans ut, quia mores mei sibi omnino displicerent, me a decania commissa absolveret, nec hoc [Col.0354A] per tempora multa obtinere valui. Unde factum est ut, quia nulla apud eum impetrare potui, zelo plus justo ductus aspera incautaque dicta quaedam ita contra eum proferrem ut me quoque meledictione connecterem. Pro quibus, licet poenitentiam tunc coram abbate egissem, tamen quia coram Deo, in quem solum maxime peccavi, idem facere neglexi, post dies paucos in infirmitatem decidi. Haec autem ita esse credo, quia correptionis divinae gratiam a pueritia usque in praesens habui saepiusque hoc a Domino petii, ut quotiescunque aliquod peccatum grave clam seu palam committerem, continuo vel post paucos dies gravi etiam infirmitatis seu tribulationis alicujus molestia afficerer; unde et infirmitatem proxime dictam credo pro ea causa, quam [Col.0354B] modo protuli, evenisse. Infirmitas autem eadem ita facta est.Cum per duos vel tres dies languor invalescens me in domo infirmorum manere cogeret, accidit ut ibi in lecto nimium languidus jacens post completorium sperarem me melius habiturum, si surgens sederem ante lectum. Quo facto, videbam per lumen ibi accensum quasi fumo repletam esse totam domum. Qua de re et horror simul et timor me ita invasit ut pene omni fide et fiducia, quam in Deo habere solebam, destitutus surgerem et ad eum laicum, qui illic ad vigilandum deputatus erat, pro me benedicendo, nutabundus ambularem. Cumque ante ejus lectum starem, pudore nimio captus quod ab eo benedictionis gratiam ullam petere vellem, [Col.0354C] redii sine effectu. Rursum ad cujusdam fratris aegroti lectum pro causa eadem deambulans eumque dormire sentiens similiter feci. Interea magis horrore visionis fumosae repletus ad lectum meum redii fessus ibique residens meditabar quid facerem quove fugerem tale monstrum. Neque enim dubitavi hoc fore per malignos spiritus, qui inter ipsum fumum certare qualiter me vexarent mihi videbantur. Cum autem diu certamen hujusmodi non carnaliter, sed spiritaliter agi sentirem, neminemque illic commorantem mihi succurrere sperarem (nam omnes nimio erant somno depressi), tunc fide aliquantula recepta psalmos quosdam canere coepi. Et hac decantatione egressus proximam sancti Galli Ecclesiam intravi ibique coram altare prostratus, eo quo potui [Col.0354D] nisu psallendo oravi. Interea vero, quia peccatis meis exigentibus omnis vigor mentis et corporis in me cito defecit, sensi per spiritum quomodo mihi labia a malignis spiritibus comprimebantur, ne ad psallendum moveri possent. Sed me contra haec manibus utrisque ad labia aperienda aliquandiu concertante, fatigatus sum, ita ut facile os aperire nequirem. Tunc ab ecclesia illa exiens reptando potius quam ambulando, in illam, quae ibi maxima est, sancti Emmerammi ecclesiam perveni, ut vel illic aliquod imminentis miseriae levamen adipiscerer. Caeterum eadem quae prius ibi pariter passus et vix aliquibus verbis prae infirmitate orando prolatis, gressu difficili ad lectulum redii, sperans me vel pro [Col.0355A] lassitudine requiem aliquam soporis salutiferi tunc posse sortiri. Cumque pro hac spe lecto me ponens nil sperati soporis capere potuissem, sed, quocunque me verterem, illa fumosae visionis indicia aliquomodo sentirem, jacebam nimia tam animi quam corporis infirmitate detentus.Inter haec vero, cum neque prorsus me vigilare nec penitus dormire sensissem, repente mihi visum est quod in campo quodam mihi noto fuissem circumdatus multitudine daemonum plausu cachinnoque ingenti coram me ludentium. Ego autem nihil dubitans qui essent quantaque malitia omnia facerent, quanto majori risu eos occupatos vidi, tanto tristiorem me exhibui, utpote qui illos perditionis meae causa congregatos credidi. At illi, [Col.0355B] ut viderunt me nullatenus eis velle arridere, in iram excitati sunt nimiam dicentes: Nunquid tu nobiscum gaudere et joculari non vis? Quia ergo elegisti tristitiam, satis profecto experieris illam. Quibus dictis mox circumvolantes undique et invicem se cohortantes in mei contritionem dicentesque: Quid modo tardatis in eo quod saepe petistis? En est in manibus vestris, quem assidua circumventione quaesistis. Exinde proficisci coeperunt, et me utroque latere percusso secum ire ea, qua ipsi ierunt velocitate, compulerunt. Iter vero eorum, ut mihi videbatur, tanta celeritate agebatur ut sub momento brevissimo latissima terrae spatia circuirent. Quod cum pariter facere nequirem, et tamen a spiritibus malignis percussionibus crebris impellerer, prae angustia [Col.0355C] et difficultate spiritus videbar mihi cito deficere. In hujusmodi ergo difficultate multa ineffabilia passus multaque loca citissime peragrans, tandem positus sum in quoddam praecipitium tale, cujus summitas vix me caperet, cujusque ima nullus visus pertingere posset. Ubi me circumspiciente, si quis evadendi locus esset, qui tamen non esse videbatur, undique circumvolantes ad me daemones dixerunt: Ubi ergo nunc est spes illa quam in Deo habuisti? Ubi quoque est ipse Deus tuus? nescisne quod neque Deus, ut dicitur, est, neque illius potentia contra nos quidquam praevalet? Et ut hoc ita esse absque dubio agnoscas, respice quia nemo hic est adjutor tuus nemoque te eripere potest de manibus nostris. Elige ergo nunc quid facias, quia nisi illa quae nobis [Col.0355D] placeant fatearis amodo te acturum, hic praecipitaris in abyssum. Ast ego haec audiens angustia undique deprimebar pro eo quod neque illis consentire neque resistere tutum esse rebar. Recordabar enim licet mente infirma, quia fide certissima olim credidi et legi Deum ubique praesentem esse ideoque circumspexi, si forte, ut credideram, aliquod ex Deo mitteretur subsidium. Cum autem interea daemones acriter insisterent, exigentes a me quid eligere vellem de proposito, et in eo pene res esset ut quae sibi placita forent me acturum promitterem, subito quidam vir visus est prope me stare dicens: Ne facias quae compelleris, quia non conveniunt. Omnia enim sunt falsa quae ab his pessimis seductoribus [Col.0356A] modo audisti. De fide namque, quam in Deo dudum habuisti, certissimus esto. Sed et hoc scito quia omnia quae passus es novit Deus et ad profectum tuum fieri permisit. His dictis celeriter nusquam comparuit.At daemones mox post ejus discessum undique solito more circumvolantes ad me dixerunt: Miserrime, quid huic, qui te decipere venit, aliquid credere cupis? Nonne ex hoc potes probare illius qualitatem quod nec hic diutius manere nobis praesentibus audebat? Fac, miser, quod facturus eris, committens te nostrae potestati.Haec et his similia dicentes et me interea nimio furore auferentes, discesserunt inde et per plana et aspera, per excelsa et profunda uno eodemque modo [Col.0356B] diu vagantes, me per utrumque latus crudeliter percussum secum ire celeriter jusserunt atque in praecipitium multo periculosius priore statuerunt, ubi idem, ut prius, plurima opprobria variasque minas ebullientes adeo me terruerunt, ut eadem, quae etiam prius, facere cogitarem. Sed cum in hoc bello aestuarem et aliquandiu differens facere quae cogebar propter solatia praedicta circumspicerem, si forte iterum aliquod praesidium a Deo mitteretur, subito idem qui et prius apparuit, majorem ostentans fiduciam quam prius. Nam illa consolatoria verba, quae antea clam, tunc manifestim protulit, dicens: Noli, quaeso, noli peragere quae deliberasti, sed confortetur cor tuum contra impugnantes. Cui ego respondi: Nequeo, Domine mi, tanta pericula [Col.0356C] tandiu sustinere, cum et turba ingens contra me pugnet et nemo me adjuvet. Nam postquam me consolans nuper discedebas, acriora me ab istis nequissimis spiritibus pati tormenta efficiebas. Quapropter vel nunc mecum perseverans adjuva me, ne dum iterum discesseris, majora etiam mihi tormenta iterum efficias. At ille dixit: Non, quantascunque tibi minas inferant, praevalere possunt, si tu tantummodo fide speque constanti in Domino perseverare studes. Confortare ergo, quia quanto graviora amodo certamina sustinebis, tanto citius finientur. Ad haec etiam denuntio quia si bella Domini constanter praeliaris, in futuro aeterna accipies praemia, et in hoc saeculo celebri dilataberis memoria.[Col.0356D] Haec igitur secundo dicens evanuit, me discessu suo in maximo constituens periculo. Nam daemones in ejus quidem praesentia nihil contra me praesumebant; postquam vero discessit, tanta in me crudelitate saeviebant ut ea quae prius agebant levia viderentur, dicentes: Experieris profecto, quid ille susurro tuus tibi succurrere possit. Nonne diximus tibi et prius quia nemo eripere te valet de manibus nostris? Cur nobis toties eadem dicentibus minime credis? Ille seductor tuus modo fecit, sicut etiam prius fugiens nos. Audivimus namque quaedam magna tibi promittentem, scilicet ut, si ejus seductionibus obtemperes, celebrem te fieri in mundo; econtra vero nos tibi dicimus et omnino denuntiamus, [Col.0357A] quia, nisi monitis atque jussionibus nostris obedieris, ad autam te confusionem perducemus, ut per omnem terram eadem confusio divulgetur. Ad haec etiam tibi intimamus quia, si aliquomodo manus nostras jam evaseris (quod tamen impossibile fore credimus), persecutiones maximas per nos semper patieris. Cum ergo haec atque his similia saepius repetentes me angustiis ineffabilibus affligerent, interea, gratia divina efficiente, tintinnabulum sonuit primum ad nocturnae laudis signum. Quod ubi in lecto jacens moribundus audivi, ad me ipsum paulatim reversus, sentiebam me hac vita perfrui, nec quid fumosae visionis ultra vidi. Recordatus quoque verborum, quae mihi in visione a viro me consolante nuperrime dicta sunt, dixi: O quam vera dicta [Col.0357B] ille protulit, qui conflictum meum cito finiendum esse modo praedixit! heu, heu, quod per omne noctis hujus praeteritum tempus mihi laboranti nesciebam esse profectuosum hujus tintinnabuli sonum! nam, si scirem, quantumcunque vae mihi inesset, vel reptando in dormitorium venirem, ut aliquem ad idem tintinnabulum longe prius sonandum excitans, angustiam diuturnam visionis laboriosissimae aliquatenus minuissem.Verumtamen deinde in tantam corporis et animae infirmitatem decidi ut ex imminentis doloris magnitudine frequenter ab hac me vita citius subtrahi optarem. Postquam vero convalui, in hoc visionem praedictam veram esse sensi, quod plurima tentationum jam diu in me tepescentium pericula malignis [Col.0357C] spiritibus, sicut promiserunt, persequentibus recalescere coeperint. Porro de reliquis quibusdam a me dictis et tunc et adhuc ita incertus sum, ut absque gratia Dei, in qua confidere et credere variis instructus sum experimentis, me nihil meruisse, nihil inposterum posse mereri sciam.VISIO QUINTA. Quam detestandus in clericis luxus vestium sit cuidam ostensum. Cum puer adhuc ad monasterium Herveldense scribendi causa transmissus fuissem, contigit me agnoscere visionem magnam de coenobio Hildinesheimensi. Inde namque duo canonici a beatae memoriae Gotehardo episcopo discendi gratia ad scholam, quae per idem tempus sub abbate Arnulfo ibi satis [Col.0357D] pollebat, mihi sunt, quorum junior Boto, alter vero Wolfharius dicebatur. Hinc igitur Wolfharius considentibus saepe nobis in collatione tam spiritalis quam carnalis doctrinae, et utrisque de sua patria aliquid narrantibus, referebat mihi de suo monasterio dicens: Ante annos quam plures consuetudo fuit talis in monasterio nostro, ut nemo clericorum aliis nisi pretiosissimis uteretur vestimentis tam in quotidianis quam in festivis diebus. Simili quoque ornatu sedilia simul et lectisternia eorum habebantur, quantoque quisque locupletior erat, tanto pretiosiorem suppellectilem habebat. Cumque haec sine judicii superni respectu diu gererentur, apparuit angelus Domini cuidam vicino clerico in visione, dicens: [Col.0358A] Vade et dic episcopo civitatis hujus ut et se et suum clerum ab immoderato illicitoque ornatu contineat, ne forte super eos ultio divina veniat. Evigilans autem clericus et visionem pro delusoriis somniis reputans jussa neglexit. Sed angelus Domini iterum clerico praedicto similiter apparens, ait: Quare praecepta mea contempsisti? Cave ne ultra facias. In veritate enim dico tibi quia, si amplius feceris, non impunitus evaseris. At clericus, licet aliquandiu de visione tractans pertimesceret, tamen, ut prius, tandem neglexit. Tertia autem vice angelus adveniens non, ut antea, clericum per somnia admonuit, sed palam excitavit eum, dicens: Cur toties praecepta mea comtemnere ausus es? Nonne dixi tibi quia, si amplius contemneres, ultionem aliquam [Col.0358B] sentires? Cui clericus respondens, ait: Non, domine mi, contemnens talia feci, sed quia tantam senioris mei episcopi indignationem exinde commovendam sciebam ut, nisi signum aliquod monitis talibus adderem, periculum maximum incurrerem. Ad haec angelus: Si, inquit, signum a me exigis, suscipies pro certo. His dictis sumpsit quoddam flagellatorium, et cum eo diutius caedens clericum dixit: Ecce signum, quod petisti, sin alias nostris non curas credere verbis, signum donamus, cui differt credere nullus. Vade ergo nunc et perfice nostra jussa. Qui mox nil dubitans abiit ad episcopum eique angelicum retulit mandatum. Caeterum episcopus audiens hujusmodi dicta, indignatione comprehenditur nimia: Quare, inquiens, tales somniorum [Col.0358C] tuorum nugas stolidissime praesumpsisti mihi referre? Haec et haec mihi Deus addat, si praesumptionem tantam nequitia tua impune ferat. Quibus dictis clericus progrediens ab eo pusillum exuit se vestimentis citoque regrediens ostendit dorsum nimiis verberibus exaratum, dicens: En quale signum accipere merui, cum te nimium metuens Deo rebellis exstiti! bis namque jussus a Deo ejus tibi deferre mandata, sed propter tuum timorem non obediens talia pertuli flagella. Talibus igitur dictis simul et visis exterritus episcopus mandavit fieri synodum, in qua conveniret omnis turba clericorum. Quo cum advenissent, omnibus mandata divina innotuit, omnes ad poenitentiam, omnes ab incongruo vestimentorum ornatu abstinere admonuit. Hac [Col.0358D] instructi admonitione coeperunt omnes se aedificare vestiumque ornamenta mutare.Deinde vero non multo tempore transacto et hoste antiquo ad id quod consuetudo mala illexerat retrahente, paulatim omnes ad consuetas totius supellectilis phaleras redierunt; tunc iterum ad eos misso eodem clerico per angelum Dei admoniti sunt, ut supra, simulque denuntiatum est eis ut, si tertio repeterent solita, ultione punirentur severissima; quod et ita factum est. Nam dum, sicut canis revertens ad vomitum suum, ad noxia voluptuosi ornatus blandimenta more solito omnes remearent, accidit ut, quodam die inter missarum celebrationem tantus fulgurum tonitruumque fragor igne discurrente [Col.0359A] permistus ecclesiam invaderet, qui et durissimos ejusdem ecclesiae muros quodam loco quadrifida incisione, sicut hodie videri potest, penetraret et subdiaconum interea legentem per medium scinderet, presbyterum vero ac diaconum ad missas paratos semivivos efficeret. Praeterea nemo clericorum vel in ecclesia vel in coenobii claustris usquam commorantium relictus est, qui non aliquam corporis debilitationem tunc perceptam in reliquum tempus semper retineret. Unde factum est communi consilio ut omnes ibidem conversantes clerici non solum superflua vestimentorum ornamenta, sed etiam inutilia quaeque morum abjicerent fastigia. Ex illo namque tempore usque in praesens nemo clericorum apud nos commorantium protendentes pellicii [Col.0359B] sui manicas pallio pretioso ausus est circumponere, quae ab aliis clericis, ut libet, usurpantur. Haec autem ita esse in meo probare potes pellicio, quod nullo serico ornatu, sed tantum linteamine honesto videtur circumdatum.Talia igitur mihi retulit ille praenominatus clericus, cum olim conscholastici essemus; quae etiam ego ad aedificationem refero aliorum, illorum scilicet qui cum pastores sint Ecclesiae aliisque pro religionis speculo praeponantur, nullum arbitrantur esse vitium quod semet instar sponsi omnimodo adornare conantur, quasi ad se non pertineat id devitare, pro quo agnoscunt alios non solum correptos, sed etiam condemnatos.VISIO SEXTA. Injusta bonorum alienorum exactio et direptio quanta in purgatorio poena castigetur. [Col.0359C] In habitu canonico adhuc constitutus juvenilique aetate a beatae memoriae Meginhardo Wurzburgensi episcopo scribendi causa vocatus sum. Quo dum venissem, in ipso adventus mei initio audivi ab hospitibus meis quamdam visionem ibi noviter accidisse, quae Christi fidelibus intimata potest prodesse. Fuere namque ibi duo tribuni sub uno tempore sua potestate potiti, quorum unus Adalricus, alter vero, ut memini, Engilpertus est vocatus. Sed Engilpertus ancillam quamdam habuit, quae in magna infirmitate diu posita tandem obiit. Qua defuncta dies altera exspectatur, ut interim, quae sepulturae essent necessaria praeparentur. Cum autem die crastina adveniente [Col.0359D] plebs non modica ad deportandum funus procederet, ecce subito defuncta jam jamque deportanda ad tumulum sese erexit; quod factum omnes, qui aderant, perterruit, putantes hoc potestate diabolica fieri. Sed quae revixit errantes cito correxit, dicens ad illos: Nolite, quaeso, propter me aliquo errore seduci. Vere enim reviviscens illa sum, quae et prius, per Dei gratiam a morte revocata, ut vivis quibusdam ejus mandata referam. Celeriter ergo vocate Adalricum, quia ad eum missa sum. Quo vocato et astante dixit: Pater vester Ruotpoldus in poena maxima infernali constitutus misit me ad vos, ut pro Dei amore et ejus relaxatione illum curtilem locum reddatis, quem causa injusta [Col.0360A] ab illo usurpatum sciatis. Sed et hoc intimari vobis petiit, quia, nisi ille locus ei cui injuste ablatus est fuerit redditus, nec eleemosyna nec ulla beneficia a vobis facta illum ab aeterna poena absolvere possunt. Pro eodem quoque mater vestra, quam in paradiso inter multa sanctarum virginum millia constitutam, illuc translata, vidi, unice obsecravit, ut et vos et patrem a perpetuo cruciatu liberare curetis. Multa quoque alia, quae jam non recolo, de eadem muliere resuscitata mihi dicta sunt.Hoc autem modo, ut audivi, ille curtilis locus injuste fuerat a Ruotpoldo ablatus. Erat namque in civitate quidam urbanus ita pauper ut Dominici census debita per unum vel duos annos reddere nequiret. Cumque ob hoc ab eodem Ruotpoldo, quia magister [Col.0360B] ejus erat, saepius facto concilio ad reddenda tripliciter vel amplius Dominici census debita, quae statuto tempore non sunt reddita, cogeretur, et ille pro paupertate nec simpla dare posset, postremo necessitate nimia coactus, tum etiam ejusdem Ruotpoldi avaritia impulsus, curtilem locum, qui ex paterna haereditate provenit, quique, ut mihi dicebatur, prope basilicam sanctae Helenae in plaga septentrionali jacet, traditione publica ipsi condonavit, sicque illa pericula quae pro debitis sustinere cogebatur evasit. Ruotpoldus vero locum sibi traditum magnificis aedibus exornans post obitum suum reliquit filio Adalrico, quem ego etiam vidi. Sed idem Adalricus ea quae sibi denuntiata vel mandata sunt a patre et matre defunctis nullatenus implere voluit, eligens magis [Col.0360C] cum patre aeterna morte damnari quam tellure parva privari. Hujus visionis relatio etiamsi illi, pro quo specialiter facta est, non profuerit, aliis tamen qui aliena rapere et in potestatem suam redigere nituntur patefacta prodesse valet.VISIO SEPTIMA. Exemplum sacrilegi monasticorum bonorum direptoris in altera vita puniti. Huic quoque similem pene visionem hic adnectere volo, quam mihi notus quidam frater retulit nuper, qui hanc se a sancto Leone papa nuperrime referente dixit agnovisse. Referebat autem hoc modo quia, cum praedictus papa in Germaniam venisset et in loco quodam missam celebrans sermonem faceret de varia coenobiorum destructione per injustam [Col.0360D] possessionum ablationem facta, postremo intulerit hanc visionem dicens: Ut ergo apertius agnoscatis quanto reatu implicantur raptores injusti, exemplum quoddam vobis memorabile dicam.Duo igitur fratres, cum simul pergerent equitantes, repente viderunt turbam magnam in aere non procul a terra commeantem. Qua de re valde mirantes atque trepidantes sanctae crucis signum sibi indiderunt, et adjurantes eos in nomine Domini, qui essent interrogaverunt. Tunc unus ex illis tam in habitu quam equitatu strenuo militi omnino similis transiens ad eos dixit: Ego pater vester rogo vos suppliciter ut illud praedium, quod scitis me a coenobio illo injuste abstulisse, pro amore Dei liberationisque [Col.0361A] meae causa reddatis. Si enim non reddideritis, nec ego, nec vos, nec ullus posterorum idem praedium retinentium effugiet ignem perpetuum. Cui respondentes filii dixerunt: Quomodo, pater, possumus relinquere tantam possessionem, qua nec tu in hoc mundo positus, nec nos post te carere valemus? Sed nec ulla re videris indigere, qui in habitu satis ornato jam procedis. Ad haec pater ait: Proh dolor! qualis est iste decor quo hactenus utor. Ubicunque enim mihi contingit esse, intolerabili torqueor igne. Sed et omnia quae visu, auditu vel tactu contingo, comburere me sentio. Et ut hoc ita esse absque dubio sciatis, hastam hanc, quam in manu teneo, apprehendite (nam eam in manu ferre videbatur); moxque unus illorum probare [Col.0361B] volens quae audivit, concitus eamdem hastam arripere studuit. Sed priusquam coepta perficere posset, prae nimio calore dimisit eam. At pater antequam in terram cadendo pervenisset, celeriter sustulit dicens: Scito quod, si ipsam hastam projecisses in terram, majorem mihi exinde efficeres poenam. Deinde vero priora repetens dixit: Iterum peto, filii mei, ut impleatis preces patris vestri. Quibus dictis nusquam comparuit imago colloquentis.Tunc iidem fratres instincto divino correpti coeperunt inter se diligenter tractare super paterna petitione dicentes: Si retinentes praedium quod pater noster injuste abstulit, ei non subvenimus, nos pariter procul dubio perimus. Quid enim proficimus, [Col.0361C] si mundum totum lucremur, animarum vero nostrarum detrimenta patiamur? (Matth. XVI, 26.) Faciamus ergo, quod et patri et nobis prosit, reddentes in primis praedium ad hoc unde ablatum fuerat monasterium. Deinde omnia haereditatis nostrae bona illuc tradamus, nosque ibidem tam pro parentum quam pro nostrorum peccaminum venia monasticam vitam suscipiamus. Cumque hujusmodi colloquia agerent, subito pater, non eo quo prius habitu apparens eorumque pedibus se advolvens, dixit: Gratias ago vobis quia pro eo, quod firmiter decrevistis petitionem meam implere in reddenda possessione, jam jam per Dei gratiam deputatus sum a poenis ad requiem transire. Quo dicto iterum evanuit ex oculis eorum. At illi eo de otius citiusque promissa [Col.0361D] impleverunt, quo celerius patris absolutionem factam audierunt.Hanc igitur relationem praedictus papa ad populum faciens testatus est se eosdem fratres in habitu monachico vidisse et ab eis visionem istam audisse. Quam etiam ego audiens aliorum notitiae simul et aedificationi litteris pandere decrevi.VISIO OCTAVA. Conflagratio monasterii Tegernseensis futura cuidam ostensa. Ante annos quamplures visionem quamdam audivi a monacho quodam venerabili mihique secundum carnem proximo in coenobio Tegrinseensi constituto. Cum enim ad praedictum coenobium ob [Col.0362A] ejusdem monachi dilectionem saepe quondam venissem et cum eo interdum de spiritalibus rebus colloquens sedissem, solebat mihi referre dicens: Priusquam monasterium istud nuperrime arderet, et per nocturnas horas, quibus mihi secretius licebat orare pro peccatis meis, in ecclesia deambularem, saepe mussitationes quasdam in ea fieri audiveram. Ego autem in primis quidem delusiones diabolicas hoc fieri arbitrabar. Postquam vero tanto sonorius quanto frequentius fieri senseram, tractare coepi non ex diabolo, sed ex aliqua divinae pietatis dispensatione actitari, ideoque, quantum ausus eram, propius, ubi haec audivi, accedere studebam. Cumque aliquoties accederem, quasi aliquos psallentes et intime orantes audivi. Quo audito, intelligens quod [Col.0362B] pro aliqua periculi futuri causa permutanda et pro inhabitantium monachorum negligentia emendanda sancti Deum precibus intimis exorarent, accessi ad abbatem: et quia aperte de morum emendatione eum admonere non audebam, petii tantummodo humiliter, ut ecclesiae thesauros librosque in loco cauto poni jussisset. At ille haec audiens et ex aliqua somniorum revelatione dicta putans increpavit me dicens: Vobis gerontis nihil gratius dulciusque videtur esse quam somniorum vestrorum nugas attendere atque aliis referre. Nunquid propter vestra somnia debeo evertere omnia? discedite a me et videte ne ultra a vobis audiam talia. Ego autem hujusmodi increpatione contristatus nihil amplius ex his quae audieram, propalare ausus fueram, sed [Col.0362C] tacito corde dolens sustinui, veritus quotidie quod futurum erat.In proximo autem antequam arderet monasterium, in nocte quadam audivi iterum quasi aliquos orantes et suspiria crebra, nec non singultus quosdam luctuosos proferentes ante sancti Quirini altare. Sed licet haec aperte audirem et periculosum aliquid significare scirem, accedere tamen propius non praesumpsi. Unde claram diei lucem exspectans accessi ad locum, ubi audivi turbam moerentium, et inveni pavimentum adhuc madidum effusione lacrymarum. Tunc miratus simul et contristatus de tantae rei signo, lugebam omni modo quod periculo tali nullatenus subvenire potui; quae tamen sub mea cura tenueram, diligenter contra pericula observavi [Col.0362D] futura.VISIO NONA. Negligentia abbatis Ellingeri a defuncto clerico reprehensa et castigata. Referam et aliud, quod postea in praedicto audivi contigisse monasterio eidem abbati, sub quo ardebat, qui etiam Ellingerus est dictus. Nam cum diutius et semetipsum et coenobium ageret commissum negligenter, in magnam incidit infirmitatem. Antea vero non longe defunctus est ibi quidam clericus, nomine Duringus, non solum magnae in saeculo dignitatis, sed etiam magnae apud Deum sanctitatis. Qui, ut se penitus a saeculo secerneret, illic habitare elegit; qui nimirum clericus, abbati [Col.0363A] aegrotanti in visione apparens et eum in latus percutiens, increpando dixit: Cur ita negligenter agis in rebus commissis? Si ergo non emendaveris, aliqua profecto dura quandoque sustinebis. Abbas autem evigilans diu quidem lateris patiebatur dolorem. Saepe etiam clamabat Duringum sui esse percussorem; ea vero, pro quibus increpatus et percussus est ab eo, parum emendabat. Unde etiam secundo depositus est ab abbatia. Haec itaque duo de Tegrinse dicta monachos simul et abbates omnes admonere possunt, ut attendant in quanta sollicitudine pro sua negligentia sancti jugiter consistant quantasque preces pro eorum salute emittant.VISIO DECIMA. DE S. EMMERAMMI MONASTERIO. Diversa visa et dicta Adalberti monachi Emmerammensis morituri. [Col.0363B] Nunc ad sancti Emmerammi coenobium relatio nostra redeat et quas visiones exinde comperimus proferat. Denique ante annos paucos defunctus est ibi quidam frater, nomine Adelpertus, illustri quidem et nobili parentela ortus, sed quia adhuc erat juvenis atque sub eo tempore tam ob abbatis quam episcopi incuriam omnia disciplinae vincula in coenobio eodem laxata sunt, ipse etiam negligens exstitit in multis, sed orationi assiduae intentus erat. Hic igitur infirmitate correptus multa atque miranda vidit non per somnia, sed visu vigilanti, quae fratribus coram astantibus intimavit. Quorum [Col.0363C] pauca fratrum quorumdam relatu audivi, quia tunc ad monasterium Fuldense profectus, ibi praesens esse nequivi.Cum ergo aegrotare coepisset, quia delicatae naturae erat aliique juniores id ipsum amantes in illo levitatem nullam reprehendebant, non eum in domo infirmorum, sed extra monasterii claustra in quadam caminata honesta prope ecclesiam posita manere decernebant; ubi tamen fratres illum facile visitare poterant. Illic denique jacente illo, non semel aut bis, sed saepius, ut mihi dicebatur, mira intuebatur; quorum est unum et, ut reor, primum: quosdam namque viros habitu venerando praeclaros praetereuntes se vidit. Sed, dum quidam inter eos ad eum visitandi gratia propius vellent [Col.0363D] accedere, renuerunt alii, dicentes: Non convenit nobis ut eum qui extra monasterii claustra et non in domo infirmorum communi jacet visitemus. Quod, dum vidisset et audisset, fratribus quibusdam astantibus denuntiavit. Qui tamen, qua causa nescio, portare eum in domum infirmorum noluerunt. Altera autem vice cernens et ecclesiae et totius claustri pavimenta purgari, astantibus dixit fratribus: Nonne cernitis qualiter sanctus Petrus et sanctus Emmerammus aliique seniores praeclari monasterium istud purgantes circumeunt? Cui cum responderetur a fratribus: Neminem talium videmus, dixit: Admiror valde quomodo vos tales seniores videre nequeatis, cum ego illos illorumque [Col.0364A] studium circa hunc locum emundandum et a destructoribus cunctis eripiendum aperte cernam. Vere enim dico vobis quia, nisi peccatis gravibus impediatur, maxima Dei gratia super hunc locum destinatur. Facite ergo quae sunt facienda. Convertatur unusquisque vestrum a via sua mala, ne tanta impediatur gratia. Quae nimirum dicta ita vidimus impleta. Inter haec namque bonae memoriae Caesar Henricus, hujus parvuli regis modo regnantis Henrici pater, nisibus omnimodis tractavit qualiter eumdem locum a durissimo Pharaonis imperio, id est, ab episcopi potentia eriperet. Sed, illo talia tractante praediaque quaedam ab episcopo Gebehardo ablata restituente, postremo etiam propter amorem Dei et propter privilegia monasterii [Col.0364B] nostri interim inventa in regiam potestatem idem monasterium recipiente, quia, proh dolor! nos monachi pro tanta gratia perficienda non solum solitas negligentias non minuimus, sed etiam inter tot beneficia novum quoddam scelus addidimus, credentes scilicet absque labore aliquo sublimia posse mereri, sperantesque magis in humano quam in divino auxilio, repente spes nostra cecidit. Nam, priusquam illa jam commemorata consummarentur beneficia a praedicto Caesare, defunctus est, tantaque episcopi persecutio exinde super nos esse coepit qualis nunquam antea fuit. Sicque verum fuisse probatur quod ex fratris Adelperti visione praedicebatur. Praedixit enim maximam Dei gratiam coenobio nostro venturam, nisi peccatis gravibus [Col.0364C] impediretur. Dixit et alia quae ita, ut praedixit, evenerunt.Cuidam namque fratrum sibimet charissimo, qui dictus est Aribo, praenuntiavit non longe post obitum suum esse victurum. Quod et ita accidit. Nam in eodem die, quo Adelpertus obiit, transacto uno tantum anno, Aribo etiam vitam finivit. Indicavit quoque cuidam fratri, cujus nomen et actus agnosco, quia, nisi se a Judaeorum colloquio abstineret, in tormenta jam sibi praeparata quandoque descenderet. Intimavit et illud de quodam fratre jam defuncto quia eum in poena magna infernali positum esse cerneret ideoque opus esse ut pro ejus absolutione oratio intima fieret. Cum autem multa hujusmodi diceret coram fratribus, fuerunt qui [Col.0364D] censerent non ejus verbis credendum esse, utpote qui insani capitis vexatione captus, nihil aliud nisi quod insania suggereret, loqui posset. Quod, dum ille audisset, dolens pro incredulitate eorum dixit: Quia video vos meis diffidere verbis, dicam vobis signum, unde credere possitis. Si ergo ex hac infirmitate factus fuero sanus, quaelibet dixi falsa esse sciatis; si autem citius obiero, sciatis me vera dixisse. Quod dum contingeret, ita omnes tunc crediderunt.Habuit et hanc gratiam idem frater in ipsa infirmitate ut usque ad obitus sui horam sana et integra fide remaneret, orans jugiter et poenitentiam gerens pro delictis suis et dicens interdum: Heu! [Col.0365A] heu! quod vitam praesentem unquam gustavi, in qua nihil aliud merui nisi perpetuo damnari! Dicebat et hoc die quadam fratribus astantibus: Nonne aspicitis qualem modo poenam sustineo? Qui dum nihil se videre profiterentur, tunc ille: Ubi, inquit, est visus vester? Aperite, quaeso, oculos et videte, quia jam mihi brachia aliaque membra abscinduntur. Appropinquante vero exitus sui hora fratribusque litaniam decantantibus, ipse quoque voce viva simul decantavit subitoque, ut refertur, inter litaniae cantica dixit: Requiem aeternam dona ei, Domine, et vae. e. va. vel. ei. His dictis ultra nequaquam protulit ulla. Quae nimirum verba, pro quo defuncto diceret, ignotum constat usque in praesens, nisi forte monachum quemdam in Fuldensi [Col.0365B] coenobio ipsa die defunctum significaret, qui etiam Chunimundus vocabatur. Multa quidem et alia de eo referre solent fratres nostri, quorum nec memini nec dignum scribere duxi.VISIO UNDECIMA. Visio cujusdam mendici de Henrico III Caesare, Gebehardo episcopo Ratisponensi, etc. Quidam mendicus in Ratispona erat quotidie sedens vel in ecclesia vel ante portas ecclesiae Sancti Emmerammi, ut ab introeuntibus eleemosynam peteret. Hic igitur ante paucos menses quam praedictus Caesar Henricus abiisset, in visione quadam plura vidit, quorum pauca mihi relata aliis quoque referre volo. Visum namque est ei quod a quodam praepotente transferretur in locum, ubi habitaculum [Col.0365C] instar candentis ferventisque metalli constructum erat, nulla fenestrarum foramina retinens. Cumque a ductore inquireretur si qui intra habitaculum tale inclusi forent sciret seque nescire responderet, ille adjicit: ibi, inquiens, omnes sunt inclusi nuper defuncti, qui Caesari Henrico pacem undique patrare studenti resistere praesumpserunt. Quamvis enim idem Caesar in multis sit reprehensibilis maximeque in avaritia, tamen, quia pacis commoda ampliare studet, Deum adjutorem in hoc habet; sed scito quia non diu victurus erit, nisi se ab eadem avaritia abstinuerit. Deinde in campum spatiosum ferebatur, ubi puteus altus in medio esse videbatur. Ad quem puteum plurimarum viarum [Col.0365D] vestigia tendebantur, quarum una quidem callis triti, caeterae vero omnes antiquae solummodo profectionis indicia habere monstrabantur; ipse quoque puteus quasi exhaustus parum aquae habebat. Quibus visis ductor ejus dixit ad illum: Scisne quid hic puteus exhaustus, quidve multarum viarum indicia pene jam deleta, quid etiam illa via una calle trito significet? Nescio, inquit. Tu, rogo, mi domine, mihimet dignare referre. At ille dixit: Viae multae ad puteum quondam tendentes, sed nunc ita deletae ut vix vel indicia eorum agnosci valeant, significant quod sub temporibus pristinis multa eleemosynarum studia agebantur tam a principibus quam a mediocribus; quae in tantam paucitatem modo redacta sunt, ut vix aliquis inveniatur juxta [Col.0366A] priores eleemosynas faciens. Idem etiam puteus significat exhaustus, qui quondam plenus undecunque venientes animas haustu facili reficere potuit, nunc aridus in tantum constat, ut ipsum quod in eo est difficulter quis hauriat.Deinde assumptus est in montem excelsum, ubi monasterium excellens stare videbatur, ad quod similiter, ut ad puteum praedictum, vestigia plurimarum pertingebant viarum, quarum nulla nisi tantummodo una callis noviter triti monstrabat indicia; reliquae omnes arbustis antiquitus inolitis ita sunt deletae, ut vix agnoscerentur ibi olim esse. Tunc ductor ejus intimato primum monasterii vocabulo, quod mihi non convenit publicare, ne, dum generaliter omnes cupio aedificare, quosdam videar specialiter [Col.0366B] infamare, post haec subjunxit, dicens: Viae, quas ad monasterium istud olim quidem undique tendentes, nunc vero pene deletas excepta una aspicis, significant quod plurimi quondam huc advenientes per omnimoda disciplinae sacrae exempla aedificati recesserunt; nunc vero locus iste a malitia inhabitantium in eo in tantum annullatus est, ut vix praecedentium patrum indicia hic remaneant. Majus enim studium fornicandi aliaque vitia agendi hic habitantes habent quam ad divinae servitutis officia agenda.Pauper quoque praedictus vidisse se dixit arborem quamdam molis magnae, quae ab imo usque ad summam frondium arefacta est per medium. Quam cum videret, a suo inquisitus est ductore sciretne [Col.0366C] quem significaret. Illo autem respondente: Nescio; ista, inquit, arbor Gebehardum episcopum significat. Ille enim sicut arbor haec jam diu ex parte aruit. Quia vero post paucos annos ad integrum arescere debet, securi divina abscissus morietur. Hujus itaque visionis veritatem citatus episcopi ejusdem et Caesaris obitus probavit. Nam cum inter illud Pascha et Pentecosten, quo in subsequenti autumno Caesar tertio Nonas Octobris obiit, visio haec facta fuerit et deinde paulo plus duobus annis episcopus supervixerit, vere praevisus est utriusque obitus. Dixit praeterea mendicus talia multa, quae non audivi nec ab ullo noscere quivi: sed qui praedictis cupiunt intendere paucis, non parvam possunt exinde capescere causam aedificationis.VISIO DUODECIMA. Perjurium quanta poena maneat. [Col.0366D] In Sancti Emmerammi coenobio adhuc positus quadam die egressus sum extra portas ecclesiae, ut quia ad monasterium Pruolense urbi proximum ambulare volui, aliquem mecum illuc ambulantem acquirerem. Sed aliquandiu in hoc me laborante et notum neminem inveniente, astans ibi quidam vir ignotus in habitu poenitentiali accurrit ad me dicens: Quem quaeritis, domine? Cumque ego ei causam quaerendi reserarem, dixit: Si dignamini me conviatorem habere, libentissime vobiscum ambulo. Quo dicto placet, inquam, quod dicis: Gradiamur simul. Moxque egressi, interrogavi hominem [Col.0367A] ob quam culpam ageret poenitentiam. At ille, causam aperiens, narravit mihi dicens: Mira magnaque est causa, pro qua in poenitentiae hujus labore incedo. Nam, cum parvus adhuc in domo patris mei essem, contigit ut ego aliique pueri agnos, sicut vulgo solent, rusticorum pasceremus. Cumque hos in locis ad hoc licitis passim observaremus, quibusdam visum est parvulis ut eos ad pratum patris mei, domo contiguum, pascendos pelleremus. Quod factum patri meo agnitum displicuit; jussitque ut, si ulterius illuc pueri venirent cum agnis, eosdem expellerem. Deinde vero accedentibus iterum pueris in prati praedicti locum cum agnis, ego, patris mei praecepta implere volens, expuli quanta virtute potui. In qua expulsione aliquando incautius [Col.0367B] unum prae caeteris agnum perculi ita ut debilitato crure periret. Cujus percussorem dominus ejus diligenter sciscitatus agnovit a me esse percussum. Quamobrem pater meus, repensionem oviculae hujus reddere exactus, quaesivit a me omnimodo si reus essem in percussione illius. Ego autem in tali aetate quid aliud cogitarem nisi reatum excusarem? Nam si vel esset aliqua nisi praesens poena nesciebam. Unde et patri meo diligentissime interroganti innocentem me in hoc facto jurando respondi. At ille incaute mihi puerulo tali credens, cum se a vicino suo pro oviculae percussae excusatione aliter nequiret absolvere, jurando in sanctorum reliquiis, sicut mos est, absolvit. Quod perjurium tam ego quam pater meus pro nihilo computantes poenitentia [Col.0367C] nulla emendavimus.Factum est autem ante annum unum ut moreretur pater meus. Qui nimirum defunctus, in ipso defunctionis suae anno frequenter apparuit mihi per visum deprecans, ut sibi in locis poenalibus constituto aliquod juvamen impenderem. Sed cum ego quantiscunque precibus me per visionem interpellaret, neglexissem, in proxima Natalis Domini solemnitate apparuit mihi non ut prius in somnis, sed aperte coram lectulo meo stare visus est, ista cum ejulatu verba dicens: Quare, fili, preces meas tandiu contempsisti? Cur non succurris mihi? Ecce enim tanto pro te reatu implicatus sum, ut in hac nocte, in qua plurimae animae requiem habere merentur, ego non merear, nisi quod apud Deum sanctorum [Col.0367D] intercessio hoc solum obtinuit, ut in hora brevissima dimitterer tibi mea denuntiare tormenta. Nam prope me stat qui me in potestate habens cito ad loca poenalia reducere cupit. Cui ego respondens dixi: Quae est ergo, pater, illa culpa, quam propter me perpetrasti? Et ille: Nonne, inquit, quondam perjurium feci pro agno, quem tu percutiens mihi omnimoda affirmatione indicasti non a te percussum esse? Festina, quaeso, pro me simul et pro te poenitentiam agere, alioquin neuter perpetuam poterit poenam evadere. His igitur dictis subtractus est ab oculis meis. Post haec vero nihil dubitans de visione tali ad clericum accessi petiique ut mihi pro mei et patris delicto poenitentiam imponeret. [Col.0368A] Quam mox impositam cupio percurrere totam, hoc pariter poscens ut precibus vestris mihimet patrique juvetis. Haec igitur dicta, quae in proxima post Epiphaniam hebdomada evenerunt, credens aliis profutura scribere decrevi, quae posco a nemine sperni: Hujus namque rei poterit ratione doceri, Quanta perjuri poena mereantur aduri.VISIO DECIMA TERTIA. Obstinati Judaei sempiterna damnatio. Homo quidam in Ratispona de inferioris monasterii familia infirmitate tenebatur. Ad quem, dum plures visitandi gratia accederent, subito sursum aspiciens clamavit, dicens: O qualia jam video! Tunc ab astantibus interrogatus quid videret, respondit [Col.0368B] et dixit: Abraham Judaeum video igneis catenis trahi in infernum. Cum autem de astantibus quidam haec verba pro insania magis quam veritate dicta esse arbitrarentur, iterum infirmus affirmavit, dicens: Si non aliter mihi credere vultis, mittite ad domum ejus quaerentes quid sit de illo nuperrime factum. Moxque, missis nuntiis ad Abrahae domum, agnoverunt eum noviter esse defunctum. Ego vero, qui eumdem Judaeum satis agnovi, id de illo veraciter attestari valeo quia in tanta cordis malitia et insania constitit, ut si quisquam praesente ipso loqueretur de Domino nostro Jesu Christo, mox quasi canis oblatrans blasphemias nefandas contra Deum emitteret. Quamvis ergo brevis consistat visio talis, utilis tamen esse sentitur ad aedificamen illis qui poenam [Col.0368C] dubitant restare futuram.VISIO DECIMA QUARTA. Quorumdam etiam sanctorum purgatorium beati Guntheri discipulo Isaaco revelatum. A beato Gunthario eremita coenobium quoddam constructum est in Bohemia. In quo videlicet coenobio fuisse fertur monachus, Isaac dictus, praedicti viri disciplina tanto magis instructus, quanto prolixiora tempora gerebat cum eo conversatus. Hic igitur, ut a plerisque fidelibus in Ratispona agnovi, spiritaliter raptus multa vidit miranda, quorum ad notitiam nostram pervenerunt haec pauca.Vidit namque se subito positum in amoenissimo prati loco, ubi beatum Guntharium reperit solum. Qui, ut eum vidit, benigne appellavit, dicens: Bene [Col.0368D] veni, dilecte fili. Crede mihi, per multum tempus hoc a Deo petii ut aliquis fratrum nostrorum in saeculo adhuc commorantium huc ad me veniret. Quem monachus interrogans, quid, inquit, domine, significat quia solus hic resides? At ille respondens ait: Exspecta paulisper et forsitan aliquos concives nostros huc venire videbis. Postea non longe quidam praeclari, nec non venerandi seniores, inter quos sanctus Mauricius atque Adelpertus esse dicebatur, ad eum venientes cum eo aliquandiu secreta quaedam locuti sunt. Deinde colloquio finito iterum beatus Guntharius dixit ad monachum: Quia, Deo annuente, huc venisti, debes utique aliqua hic considerando discere, qualiter nos primum transeuntes per ignem [Col.0369A] purgatorium, exinde ducti sumus in istud quod vides refrigerium. Quibus dictis repente vecti sunt beatus scilicet Guntharius et monachus in montem excelsum valde, unde pars maxima infernalium poenarum desuper conspici posset. Quo dum positi fuissent et undique ejulatus dicentium vae, vae, audiretur, exhorruit et expavit monachus, audiens talia. Vir vero sanctus dixit ad eum: Si tu in momento brevi tantam miseriam audiens atque videns exhorres et pavescis, quid putas mihi fuisse, qui haec per quinquennium in isto loco positus incessanter audivi? Non igitur summa mercamur vi sine magna. Intuere ergo quam horrenda sint ista, ut reversus incredulis et contumacibus referas ipsa. Ad haec etiam alia demonstrabo tibi mira. Et subito in alium locum asportati [Col.0369B] sunt, ubi innumerabilis convenerat multitudo tam beatorum quam reproborum spirituum. Sed beatorum quidam quasi judices in thronis residebant; alii vero quasi causas proprias relaturi coram eis astabant. Tunc astantes sancti queritando singuli sua referebant accusantes aliquem reproborum praesentium hoc modo: Ecce hic monasterii mei destructor erat; hoc Deo vobisque omnibus conquerens denuntio. Cumque eisdem verbis omnes sancti, qui astabant contra omnes reprobos simul astantes querimonias suas singulariter peregissent digitoque accusatos notassent, maligni spiritus pariter advenientes accusatione tanta laetificati, accusatos simul omnes singuli singulos catenis igneis carpebant, et ad infernales poenas retrahebant; sicque concilio [Col.0369C] finito isti ad inferna, alteri vero remeabant ad superna.Quibus peractis sanctus Guntharius rediit cum monacho ad locum, ubi primum inventus est ab eo, ubi etiam duo sedilia ignea videbantur posita, unum quidem majus altero. Sed beatus Guntharius referebat monacho majus episcopi Ratisponensis; minus vero episcopi Pragensis esse, pro eo scilicet quod ille prior habens plebem subjectam ad convertendum faciliorem; alter autem indoctiorem, neuter quidquam doctore dignum fecisset, et ideo uterque deputatus esset gehennae. Quae postquam vidit, subito excitus remeavit.Fertur et hic monachus vidisse et dicere plura, quae non ex ullo potui rescire sciente. Pauca tamen [Col.0369D] dicta possunt hos aedificare qui, quo subvertant prorsus loca sancta, laborant. Quod, proh dolor! non solum laici sacrae Scripturae ignari, sed etiam clerici ad superna omnimodo instructi et ad regendam fidelium plebem constituti jam maxime faciunt, non curantes quanta tormenta quandoque sint passuri, dummodo sua expleant desideria in dignitate adipiscenda. Obtineant ergo nunc quaecunque velint; laetentur in donis et praediis qualibet arte vel fraude acquisitis; affluant divitiis; quaerant sapientiae saecularis argumenta, ut convincant simplicia justorum corda; sedeant in insidiis, ut decipiant pauperes et inopes; et, ne quid voluptati eorum desit, exornent se modo rosis atque liliis, ubique laetitiae suae signa relinquant, [Col.0370A] nullusque locus sit, quo non pertranseat luxuria vel avaritia eorum, judicabit tamen et vincet illos quandoque Deus, qui modo ab eis judicatur et spernitur quique pro eo quod nunc peccantes clementer sustinet omnes, peccata eorum aut sine poenitentia dimittere vel prorsus nescire putatur. Haec igitur ex occasione visionis, quam proxime jam dixi, compulsus dolendo subjunxit ut, si quis forte aures audiendi habens eadem lecturus adveniat, mecum doleat, mecum, si quem possit, admonendo aedificare studeat.VISIO DECIMA QUINTA. De Caesare Henrico III. Quomodo ejus in audiendis pauperum causis et precibus negligentia a Deo punita fuerit. [Col.0370B] Visionem quoque quamdam terribilem et cunctis saeculi principibus verendam de Caesare Henrico proxime defuncto factam, quam in narratione praeterita, cum de eo quaedam visa referrem, oblitus eram apponere, jam volo dicere. Hunc autem a venerabili Humperto episcopo, illo videlicet qui beati Leonis nuperrime papae comes jugis consiliariusque acceptissimus exstitit, agnovi. Illo namque cum papa Victore in Ratispona posito et ad eum multis confluentibus, accessi etiam ego pro causa quadam et audivi eum plura de hujus saeculi insolentia et maxime de principum negligentia loquentem, inter quae addidit ista, dicens: Videtur mihi nulla major regum vel aliorum principum culpa quam quod pauperum querelam student contemnere. Solent enim, [Col.0370C] proh dolor! imperatores vel reges nostri pauperibus causas necessitatis suae sibi referentibus nihil aliud solatii praebere nisi tantum dicere: Exspecta donec tempus congruum mihi veniat, quo tuas querimonias possim audire teque a tuis persecutoribus eruere. Et ut haec ita esse sciatis, referam vobis visionem de illo, qui nuperrime defunctus est, Caesare Henrico; ex qua satis conjicere potestis quantum peccatum sit pauperum causas negligere et de die in diem ad regendum differre.Eo namque tempore, quo iste noster papa, qui hic jam commoratur, mansit cum praedicto Caesare Henrico in partibus istis Germaniae, profectus est hic quidam ex principibus Romanis. Cum autem non longe ad illum locum, quo tunc papa cum Caesare [Col.0370D] jam in extremis constituto mansit, haberet in quodam vico hospitatus, ibi se sopori, utpote longo itinere fatigatus, in meridie tradidit. In quo videlicet sopore, ut postea evigilans retulit, eumdem Caesarem in solio regali residentem, nec non multa procerum turba circumdatum vidit. Ubi, cum plurima de lucris saecularibus disputarentur, subito quidam pauper advenit clamans ad Caesarem et petens ut dignaretur necessitatis suae causas audire et regere. At ille indignanter respondit, dicens: Exspecta, stolide, donec tempus mihi concedatur audiendi te. Ad haec pauper, quomodo, inquit, o Caesar, hic diutius exspectare valeo qui, hic per dies multos jam commoratus, omnia quae habui pro victu meo expendi? Cui [Col.0371A] iterum responsa dantur: Vade, improbe, in odium Dei et exspecta usque dum possim te audire. Nam tanta mihi cura modo alia audiendi et regendi ut tu frustra me invoces. Haec ergo audiens pauper tristis abscessit. Moxque accessit et alius pauper, qui eodem modo, ut prior, ad Caesarem clamavit; sed similiter in vanum laboravit. Post pusillum quoque venit pauper tertius eadem narrans, eadem rogans quae et anteriores. Sed et ille in vanum laborans discessit moestus, Domino mox talia questus. Adhuc illo queritante et Dominum invocante vox de coelo senuit, dicens: Auferte istum rectorem et facite eum inter poenarum moras discere quomodo pauperes valeant judicia sua exspectare; quae dedit accipiat; quae sit dilatio discat. His dictis subito raptus [Col.0371B] est a conventu illo.Interea vero, cum Italicus dormiens talia in somnis vidisset, intimatus est in eadem domo, qua hospitabatur, Caesaris obitus. Cumque vigilans audisset omnes de eodem obitu flebiliter sermocinantes, nec tamen, quia linguam non noverat, sentire posset, interrogavit unum de suis comitibus linguae Teutonicae guarum quid tam luctuosa sermocinatio significaret. At ille respondit, dicens: Noviter, domine, cum tu somno deditus esses, nuntiatum est hic quia Caesar, ad quem tu volebas pergere, defunctus sit. Pro hoc ergo tristantur cuncti, super hoc sunt tanta locuti. Et mihi, inquit, modo dormienti de obitu ejus quaedam per visionem revelata sunt. Statimque suis eamdem visionem, quam praefatus sum, tetulit [Col.0371C] et ad defunctionis ejus locum quantocius properavit. Praedictus igitur princeps Italicus talia mihi in eodem tempore nuntiavit. Unde nimis invocandus est Deus ut misereatur nobis dando principes tales qui et se et sibi subditos tam pauperes quam divites regere valeant. Nam in isto parvulo rege nostro per multa tempora, proh dolor! nil regiminis habere possumus. Haec itaque egomet a praedicto venerabili Humperto episcopo referente agnoscens, aliis quoque ad aedificationem credidi esse intimanda.VISIO DECIMA SEXTA. Fuldensis monachus ob negatam in defuncti gratiam praebendam seu eleemosynam flagellis divinitus caesus. Libet etiam litteris tradere quid in Fuldensi monasterio [Col.0371D] quondam contigisse nuper a quibusdam ejusdem monasterii fratribus referentibus agnovi. Fertur namque ibi monachus quidam fuisse officio functus praepositurae. Qui tempore vicis suae adveniente ut fratribus ciborum usu servire deberet, postquam hoc die quadam devotione summa complevit, volens etiam ipse refici, ad rivum, qui per claustri officinas ductus prope refectorium defluit, causa lavandi manus accessit. Cumque se ibi incautius inclinasset, repente lapsus, sicut facile defessis evenit, in flumen cecidit et, impetu undoso captus, priusquam hominum aliquis adveniret, per aquaeductus secreta tractus obiit. Deinde vero mirantibus universis de excessu fratris, et nemine id quod factum [Col.0372A] est opinante, post dies paucos reperitur corpus ejus sub quodam meatus equorei retinaculo occulto non longe ab illo loco, quo immersus est, haesisse. Moxque extractum inde cum omni compassione et debita oraminis exhibitione traditur sepulturae. Post haec etiam praebenda, quae pro aliis fratribus defunctis in eleemosynam offerebatur, pro illo nihilominus offerri jubebatur. Quam dum per dies aliquot cellarius, qui tunc temporis erat, indevoto animo traderet, contigit ut prorsus eam denegare praesumeret, dicens: Illi nullam communionem debere esse cum reliquis fratribus pro eo quod semetipsum in aquam praecipitando perdiderit. Quod dictum et factum mox ultio divina secuta est. Nam cum idem cellarius nocte sequenti nocturnae laudis signum [Col.0372B] audiens exsurgeret, accessa lucerna ad ecclesiam properavit. Sed cum ab illo dormitorio, in quo quiescebat (nam per idem tempus pleraque fuisse referuntur tam propter monachorum multitudinem quam ob loci consuetudinem), in vestibulum quo fratres ad capitulum convenire solebant quodque ei pervium erat, properans venisset, apparuit ei visibiliter praedictus frater, cui jam defuncto pridie praebendam dare noluit, dicens: Lucernam quam portas, frater, depone, et exspecta paululum quo usque verba pauca loquar tecum. Cumque ille subsisteret, dixit: Cur ergo pridie communem statutamque cunctis fratribus defunctis praebendam praesumpsisti mihimet denegare? quid ad te, rogo, pertinet de judicio divino, quod in me factum est, [Col.0372C] quidquam judicare? Deus enim fecit in me quae voluit. Verumtamen non, ut tu putas, in me fecit. Quia igitur inique et in judicium divinum et in me agere praesumpsisti, sententiam aliquam sustinere debes, ut et tu in futuro saeculo debita evadas tormenta et alii per te depravati corrigantur. His dictis ad columnam illic stantem eum fortiter alligavit et aliquandiu dire verberavit. Quo facto solvit eum, dicens: Vade jam et fratribus indica quia pro eo quod in me peccasti, flagella talia pertulisti. Qui jussa implens, die facta congregatis omnibus intimavit et ostendit quid pertulerit. Haec igitur ego ita evenisse audiens litteris tradere curavi, sperans exinde aliquem posse aedificari.VISIO DECIMA SEPTIMA. Theophaniae imperatricis ob luxum vestium in purgatorio poenae. [Col.0372D] Reminiscor adhuc cujusdam visionis, nescio a quo, mihi quondam relatae de Theophanu imperatrice. Sed cum sensum sermonemque dicentis certissime retinerem et quod non ob aliud, nisi ad aedificationem dixerit, sciam, nescio quid mihi obsit quod persona referentis a memoria excidit. Dictum namque est mihi quia praefata Theophanu cuidam venerabili Deoque dicatae virgini in habitu miserabili apparuerit per visionem, eamque ut pro se oraret suppliciter petierit. Quae dum interrogaretur quis esset, respondit dicens: Ego sum Theophanu, quae olim de Graecia veniens in Franciam conjuncta [Col.0373A] fueram connubio Caesaris Ottonis. Ad haec virgo et quomodo, inquit, nunc tua res sese habet? Respondit: Pessime, quia in maximo tormento posita sum. Quare, ait? iterum respondit, quia videlicet multa superflua et luxoriosa mulierum ornamenta, quibus Graecia uti solet, sed eatenus in Germaniae Franciaeque provinciis erant incognita, huc primo detuli memeque eisdem plus quam humanae naturae conveniret, circumdans et in hujusmodi habitu nocivo incedens alias mulieres similia appetentes peccare feci. Haec sunt enim mea peccata maxima, pro quibus merui aeternam damnationem pati. Quae nimirum peccata tanto graviora fuere, quanto minus ea vel esse peccata existimavi. Nam si talia scirem esse peccata, poenitentia utique diluissem [Col.0373B] aliqua. Nunc ergo quia mihi divina gratia concessum est ut tibi apparens et peccata mea et tormenta, quae pro his patior, intimare, tu pro amore Dei in oratione tua memento mei. Scio enim quia quantascunque meruerim poenas sustinere, pro eo tamen quod in fide Catholica perseveravi, si aliqui servi Dei pro me constanter orare vellent, de damnatione perpetua me liberare possent. His igitur dictis discessit imago loquentis. Quid vero pro causa petita fecerit virgo, cui revelata est haec visio, scire nequeo. Ego tamen ejusdem visionis dicta recolens ob hoc scribere hic decrevi, ut aliqui ista agnoscentes pro imperatricis praedictae absolutione Deum exorare seque, ne similia patiantur, studeant emendare.VISIO DECIMA OCTAVA. Suspensus in patibulo mirabiliter a filiis in vita servatus et nutritus. [Col.0373C] Cupio et illud promere quod nuper fidelem notumque mihi fratrem audivi referre. Retulit enim de homine quodam, quem sibi satis notum et Albricum etiam dictum esse affirmavit, quia, cum innocens in patibulo suspensus esset, infra hebdomadam, quae tunc post Pentecosten proxime evenit, in eodem patibulo vivus penderet pene usque ad festa sancti Jacobi apostoli, quando scilicet tempus erat metendi. Locus autem, ubi pependit, messi contiguus exstitit. Cum ergo die quadam rustici ad metendum convenirent, subito qui per multum tempus pependit, laqueo disrupto de patibulo cecidit moxque gressu nutanti ad fontem, qui ibi prope erat, bibiturus [Col.0373D] accessit. Quo viso metentes omnes perterriti fugerunt, arbitrantes opus esse diabolicum quod agebatur per suspensum. Sed ille, postquam aliquantulum bibit, recto tramite ad vicum proximum properans in domum suam divertit. Cum autem rustici, qui paulo ante fugientes ingressi sunt domos suas, talia conspexissent, fugerunt etiam exinde omnes excepta ejusdem hominis conjuge, quae in eadem die, prou poterat, pro ejus anima eleemosynam erogandam praeparaverat. Haec igitur talem virum ad suum hospitium tendentem a longe prospiciens, et nihil aliud quam phantasma esse existimans, in primis signo sanctae crucis facto se signavit, deinde omnimodas, quibus delusio [Col.0374A] diabolica expelli mos est, invocationes protulit, adjurans ut, si spiritus malignus esset, procul abscederet. At ille propius accedens ad conjugem dixit: Noli, quaeso, noli timere accessum meum; sed pro certo cognosce me virum tuum esse, qui in patibulo, sicut nosti, fui suspensus, sed gratia divina succurrente in eodem patibulo ad vitam sum reservatus. Ad haec mulier: Si, inquit, haec ita se habent, accede propius in nomine Domini, et enarra nobis quomodo vixeris. At ille respondens ait: De his nulla responsa dabo, priusquam ad ecclesiam venero; illuc enim in primis venire cupio, ut gratias agam omnipotenti Deo, qui me clementer mirabiliterque praesenti vitae reservavit. Illuc etiam veniat quisquis a me audire desiderat quae circa me [Col.0374B] gesta sunt. His itaque dictis properavit ad ecclesiam ibique aliquandiu prostratus Deo debitas retulit gratias.Interea plebs omnis, quae ante fugerat, agnoscens vere quae ab homine facta sunt, quod scilicet et rite loqueretur ad conjugem et ad ecclesiam properasset, convenit pariter illuc, sciscitans ab eodem qualiter in tanto tempore suspensus vixisset. At ille respondit dicens: Mira omnipotentis Dei gratia vixi. Quia enim octo infantes de baptismo suscepi eisque omnibus catechizandi ad fidem sacram praemia, excepto uno, praebui, videbatur mihi quod unusquisque eorum quos ad fidem conduxi, juxta ordinem singulis diebus semet pedibus meis subponens, ab omni molestia pendendi me relevaret. [Col.0374C] Cumque hoc per septem dies continuos levamen jugiter sensissem, in octava die magnam molestiam pendens pertuli, quia tunc a nullo sustentabar. Illa namque die puerum octavum, cui nulla dona dedi, circumeuntem quidem prope patibulum vidi, sed ab eo nil soliti levaminis percepi. Praeterea quemdam tantae suavitatis saporem in ore meo semper adesse sentiebam, ut et omnem ciborum humanorum fragrantiam excelleret et nunquam esurire me permitteret. Nunc ergo, quia miro sustentaculo miroque ferculo per gratiam Dei vita mihi praesens concessa est, nihil aliud amodo agendum mihi restat, nisi ut aliquo Dei servitio me mancipare studeam; ideoque precor ut cum omnium vestrum adjutorio in ecclesia mansionarii merear fungi officio. Quam petitionem, [Col.0374D] quia omnibus placuit, citius impetravit ibique postea per annos plures positus in bona conversatione vitam praesentem finivit. Hujusmodi itaque miracula a quodam fideli fratre mihi una cum aliis sunt relata; haec etiam ego, aliis profutura credens, ad eorum notitiam litteris transferre decrevi.Deinde vero, quia nullam aliam visionem, quae temporibus nostris acciderit, proferendam scio, quasdam ante tempora multa prolatas, sed plurimis ideo incognitas, quia libri, in quibus continentur, apud paucos inveniuntur, hic adnectere volo, ut tanto devotius legentes ad emendationem excitentur, quanto plus eis non nota, sed incognita, undecunque potui, colligere studui. Sed in primis visionem [Col.0375A] quamdam ex sancti Bonifacii epistolis exceptam, quam ipse cuidam matronae scribens misit, conjungere cupio. Scribit autem hoc modo:VISIO VICESIMA TERTIA. Ecclesiasticis bonis vi vel fraude direptis daemon ditatur et delectatur. Mirum quoddam nuper audivi, quod licet inter visiones suprascriptas nequeat computari, tamen, quia aedificationem magnam conferre potest omnibus qui delusiones diabolicas cupiunt evadere, volo hic scribere.Dictum namque mihi est, ut recolo, quia, cum in Saxonia nuptiae cujusdam praepotentis essent agendae et ad has histriones multi, sicut vulgo solent, properarent [Col.0385D] venire, quidam histrio et fama et dignitate caeteris praestantior, nomine Vollare, simul properavit. Sed ne tantae dignitatis vir solus pergere videretur, acquisivit sibi alios ejusdem artis gnaros octo et cum eis quasi militibus stipatus ad nuptias profectus est. Cumque simul equitantes pergerent, contigit ut et diabolus in similitudine celebris personae se conjungeret equitando, illis nil minus quam factum hoc arbitrantibus. Unde et simul pergentes omnia, quibus noti et familiares uti solent, verba conferebant. Sed et hoc exquirebant ab eo quod illi nomen esset? At diabolus respondit dicens: Nithart vocor; quod Latina lingua odiosus vel valde malignus dici potest. Et merito tali nomine sese dicebat nuncupatum [Col.0386A] a quo odium omnisque malitia venit in mundum.Verumtamen nec Vollarc nec ejus comites per nominis hujus indicium attendebant quem conviatorem haberent. Sole autem ad occasum appropinquanto coeperunt tractare ubi nocte illa potissimum valerent manere. Tunc diabolus, si, inquit, mecum proficisci volueritis, dabo cuncta necessaria vobis. Est enim contigua domus et habitatio mea. Sed in hoc sollicite vos debetis observare, ut, quia servos et milites nequissimos habeo in domo mea, nullus vestrum in aliquo negotio vel colloquio se commisceat illis. Hanc igitur promissionem et admonitionem fideliter factam credentes libenter audierunt et secum proficisci quocunque ipse vellet decreverunt. Moxque ipse diabolus [Col.0386B] quasi dux itineris praecessit et eos in vallem quamdam magnae longitudinis deduxit.Deinde vero, cum jam magis ac magis nox tenebrosa immineret, duxit illos in silvam densissimam, in qua aliquandiu profecti subito viderunt plurimos sibi cum lampadibus et facibus honorifice occurrentes. Inter quos etiam nonnulli, qui videbantur splendidis pretiosisque vestibus induti, prorumpebant certantes quis eorum prius equos vel ipsos susciperet et ad hospitia omnigenis necessariis referta deduceret. Postquam vero omnia, quae hospitibus grata et necessaria esse solent, tam in se quam in equis pascendis copiosissime exhibita sunt, convocabantur ad principis domum. Qui statim advenientes jussi sunt considere. Deinde mensa praeparata itur [Col.0386C] ad coenam, in qua optimi generis fercula et pocula non nisi aureis vel argenteis vasis afferri videbantur. Sed et ipsius domus parietes atque laquearia palliis cortinisque pretiosissimis circumdata monstrabantur.At Vollarc ejusque comites, licet de his omnibus mirarentur et in veritate facta arbitrarentur, memores tamen praedictae admonitionis, quae magis ex gratia divina quam provisione diabolica evenisso credenda est, sub omni disciplina sese continuerunt. Cumque coena peracta videretur, ad cubitum ire jussi sunt equisque suis abundans pabulum praeberi jubebatur. Altera autem die mature surgentes et ad principem venientes petierunt ut ad praedestinata loca ire permitterentur. At ille: Non, inquit, [Col.0386D] hodie, sed cras vos proficisci permitto, et tunc cum donis talibus quae et me decet dare et vos suscipere. Hodie enim volo nobis sit communis laetitia, commune convivium, ut postmodum aliis enarrare valeatis quae sit et gloria mea et quae gratia vobis sit a me exhibita. His auditis nil contradicere praesumpserunt, sed ita, ut jussi sunt, fecerunt, necdum sentientes diabolicae delusionis potentiam.At ubi prandii tempus adesse videbatur et mensa ponebatur, tanta miltitudo servientium, talis ciborum apparatus, tanta vasorum insignium copia erat ut vix apud reges ditissimos huic simile inveniretur. Cumque Vollarc esu potuque satis percepto hilarior effectus sibi videretur (nam omnia visa potius quam [Col.0387A] gesta sunt), assumens fiduciam, ut histriones solent, interrogat diabolum dicens: Si, domine, praesumerem, libenter te pro quadam re interrogarem. Valde namque miror, unde venerit tibi tanta copia auri atque argenti aliarumque rerum, quas non solum in cibo et potu, sed etiam in omnigenis ornamentis plus coram te video quam coram principe ullo vidissem appositas. Cui respondens diabolus dixit: Noli ergo in hoc mirari, quia omnia bona, quae vel ecclesiis et monasteriis, sanctis vel pauperibus et viduis, vel cuiquam injuste rapiuntur, mea sunt meaeque potestati subjiciuntur. Quo audito Vollarc obstupuit, et nimio pavore contremuit. Verumtamen ne aliqua diaboli suspicione ipse pavor agnosceretur, continuit se ab omni tristitiae habitu et hilari constitit [Col.0387B] vultu, sola fide et intentione Deum invocans.Finito autem hujusmodi convivio et universis circumquaque sedentibus, Vollarc etiam egressus est et comites suos clam convocans ait: Vae nobis miseris, quoniam venimus in foveam perditionis. Iste enim princeps, qui nos huc tantopere secum ducens hospitio recepit, quique hodie tantam potentiae suae gloriam nobis ostendit, ipse pro certo diabolus est. Unde, quaeso, commendate vos Deo, tota mente supplicantes, ut recordatus misericordiae suae hinc nos eripere dignetur. In omnibus tamen estote cauti, ne plus solito tristiores videamini. Sed jam cito ad eum revertamur, ne diutius hic simul stantes videamur. Moxque ingressi domum convivii eodem, quo [Col.0387C] prius, habitu et animo apparuerunt. Deinde interrogati si quid vellent plus bibere, responderunt se velle. Cumque allato poculo se satis bibere simulassent, Vollarc petiit diabolum, ut se suosque sequaces abire permitteret. At ille, non modo, inquit, sed cras abire permitto. Hinc enim diem laeti et convivantes debemus simul perducere. Sed et dona, quae vobis promisi, hodie sunt danda, ut cras quantocius vultis abire valeatis.[Col.0388A] His igitur dictis, licet formidolosi, consenserunt promittentes omnia secundum ejus imperium semet facturos. Facta autem vespertina hora videbantur afferri coram diabolo multifaria dona tam in aureis quam argenteis vasis quam in vestibus eximiis. Quae omnia ille singulis laetanter distribuit, et ad hospitium ire permittens dixit: Ecce omnia, quae vobis promisi, jam satis implevi. Ad haec etiam, quod solum restat, faciam vos cras deduci in viam itineris vestri. Moxque astantibus quibusdam dixit: cras hora, qua ipsi voluerint, ducite hos hospites in illum locum, ubi se recognoscant huc divertisse. Quae postquam dicta sunt, Vollarc ejusque sequaces egressi sunt ad hospitium invisum, praestolantes vix mane futurum. Nam, licet viderentur muneribus [Col.0388B] ditati, cibo potuque repleti, maxima tamen cura impediebat eos quiescere; ideoque tota nocte illa clamaverunt ad Dominum ut de necessitatibus eorum liberaret eos.Mane igitur facto venerunt duces itineris, eo ducentes eos in locum, ubi se recognoscebant, dixerunt: Nunquid adhuc in viam notam venistis? At illi dixerunt: Utique. Jam enim satis agnoscimus quo pergere debeamus. Porro duces missi nusquam sunt postea visi. At Vollarc ejusque comites tantam mox infirmitatem prae inedia et in se et in equis suis sentiebant ut vix ultra progredi valerent. Quaerentes etiam dona in sarcinis reposita nihil invenerunt, nisi quaedam aranearum texta. In qua nimirum causa verum esse probatur, quod Dominus in Evangelio [Col.0388C] dicit de diabolo: Ille homicida erat ab initio, et in veritate non stetit (Joan. VIII, 44). Cum loquitur mendacium, ex propriis loquitur. Quo nihil est pejus, quia mendax et pater ejus.Haec quicunque legit, hinc cautior esse valebit Adversus varias daemonis insidias.