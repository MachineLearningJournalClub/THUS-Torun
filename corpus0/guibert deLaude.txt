[Col.0537B] Se laudantes nusquam aspernatur B. Virgo.---Feminam illam super omnes creaturas post Filium, et per Filium benedictam, omnium creaturarum sub Dei cultu dignissimam, labiis omnino fidelibus, licet minus idoneis, praedicemus. Cujus praeconio cum dignitas supercoelestium inefficax aestimetur, multa tamen experientia cognitum est, quod in ejus conspectibus laus hominum atque devotio gratissima habeatur. Nec id injuria. Cum enim se hominem negare non possit, homines, pro quorum potissimum utilitate talis facta est, et talis enituit, quomodo, non dico contemnere, sed omnibus creaturis praecordialius non amare possit? Et amplius, quae enim [Col.0537C] humano generi ad hoc proposita, imo praeposita est, ut Deo gignendo sufficeret, unde aliis medendis consuluit, inde primo sibi ipsi redemptionis origo fuit, in quo ergo sibi primitus fuit, in aliis non amabit? Et quae gloriam, quam habuit in Dei Filium pariendo, exaequavit meritis nulli a saeculorum initiis usque ad fines speranda credendo, quomodo non ineffabiliter aggaudeat fidei nostrae, quae ipsum Deum habet Filium pro praemio fidei suae?Ejus fides.---In cujus conceptionis denuntiatione, illud miraculi ullis ingeniis comprehendi non praevalet, quod puella, et meticulosa sexu, et inusitata aetate, cum sibi angelus insolita et inaudita sponderet, fidem tanta dare celeritate potuerit; quod certe non aliter valebimus compensare mirando, [Col.0537D] nisi hanc primum intellexerimus inter omnes homines unice nutritam a Spiritu sancto. Nisi enim, plusquam humana consuetudo patitur, divinum, majestativumque quiddam ipsa ab ineunte aetate ingeniolo suo concretum cognosceret, tanta facilitate non crederet. Tanta enim excellentia promissorum in vanitati subjecto corde non caperet. Ubi quippe nulla praecesserint munia meritorum, spei magnae emolumenta non suppetunt. Quis ergo homo perpendat, imo excedens hominem quae angelica natura conjiciat, quae fuerit puritas, quod pondus, quae gloria illi ut, ita dicam, coelesti conscientiae innutrita, quae nullis sibi praemissis Scripturarum exemplis, nullis similium a saeculo eventuum imaginibus [Col.0538B] exhibitis, tanto verborum privilegio sinum suae credulitatis expanderit?Si Sarae, si Manue et uxori ejus, quod ad rei hujus comparationem usitatissimum erat, vix astrui, vix credibile videri potuit, isti juvenculae rerum omnium praesertim muliebrium inexpertissimae, unde tanta, ex tam simplicibus verbis angeli, tam propere fides ingeri valuit? Si Moyses post tot divinorum efficaciam signorum, qui cum Deo facie ad faciem quasi homo ad proximum loquebatur, ad contradictionis aquas distinxit in labiis suis, de cujus excellentia dicitur: Quia mitissimus esset omnium qui morabantur in terra (Num. XII, 3), pro cujus derogatione adversus Aaron motus Deus Maria lepra percusserit, quid putamus ex quam infinito sanctitatis fonte [Col.0538C] processerit, quod non cuicunque, sed divino conceptui, ac si semper praesagitum sibi fuisset, aurem ista adeo obtemperanter, animumque aperuit? Certe ipse Zacharias Joannis pater, legis prophetarumque doctissimus, dum filii sibi eximia coelitus enuntiaretur origo, miserabiliter haesit. Isti, quod ex Spiritu Virgo, non mulier ex marito conciperet, dicto celerius stetit; cui sententiae concinit quod ei ab angelo plenitudo gratiae praedicatur, nisi enim divinae in ea virtutis ad integrum copia confluxisset, nunquam bonorum omnium universitati Dei Filio concipiendi obedientiam, quod ineptis mentibus fabulosum videretur, impenderet. Ex munere enim supernae infusionis, quod a primaevo singulariter inolitum sibi erat, non est, tali stupefacta de nuntio, sed omnimodam [Col.0538D] totius divinitatis exuberantiam, quasi ab aeterno cognitam, gratanter excepit, quam ad hoc ipsum Spiritus sanctus semper imbuerat.Quam excellens fuit illius angelo assensus.---Dicenti plane angelo: Ecce concipies et paries (Luc. I, 31), nunquam, quomodo posset fieri quia virum non cognoscebat, objiceret, si se ex sponso quem videbatur habere concepturam sciret. Quis ergo istic conjecturam pro tam insolita interrogatione non sumat, quod ex veteri mirabilis gratiae experientia virginitati perpetuae inservire delegisset, quae ex praesenti, cui jam credita fuerat viro, se parituram minime reputasset? quia enim novae gratiae principium ipsa erat, plane competens fuerat, ut novae [Col.0539A] specialitatem professionis haberet, quae novo gignendi genere auctorem totius sanctae novitatis exponeret. Non igitur angelus cor in ea rude aut imparatum reperit, cui cunctis tunc viventibus adeo inseparabilia [f. insperabilia] nuntiavit, quibus tanto fidelius assensum praebuit, quanto humana natura eminentiorem inesse sibi affectum sensit.Gratiam dat Deus sanctis ad mensuram.---In aliis sanctis mentibus spiritualium charismatum 288 particulariter mensurae, non plenitudines in praesenti saeculo praerogantur. Pro quo e regione dicitur quia in futuro erit Deus omnia in omnibus (I Cor. XV, 28). Si itaque nunc in eis omnium virtutum scintillae interemicant, tunc integrae per omnes sine ulla luminis interpolatione coruscant: quod enim dicitur: [Col.0539B] Non ad mensuram dat Deus Spiritum (Joan. III, 34), ad Filium pertinet, cujus totus spiritus ipse est. Quod autem unicuique secundum propriam virtutem, ad hoc utique quod fidelibus supernae distributiones, juxta Apostolum, pro fidei mensura donantur (Ephes. IV, 7), cui simillimum est quod de incomparabili prorsus et benedicta hac Virgine et creditur, et praedicatur. Ipsi plane nihil ad mensuram est praebitum, cum eum, qui apud Patrem totus erat, Virgo mirabilis intra septa uteri tulit totum.CAPUT II. Deum in se totum substantialiter continuit B. Virgo.---Super qua re quaestio se infert omni contemplatione dignissima. De nullo sanctorum sentire aut dicere audemus quod in illa beatitudine sempiterna, [Col.0539C] nedum in hac mortali vita, cujuscunque excellentiae sit, Deum substantialiter totum in se habeat, etsi enim omnis intra quemlibet virtutis congeries inesse perfectissime aestimetur, nulli tamen divinitatis universitas essentialiter, ut est infusa, dignoscitur. Quod quippe dicitur futurum Deum omnia in omnibus, nihil aliud est, nisi quod Deus, qui quosque sanctos per singulas quasque virtutes in hoc mundo nobilitat, tunc universos universitate gratiarum perfundendo collustrat. Aliud ergo est exuberare gratia, aliud ineffabiliter incomprehensibili repleri substantia. Quae utraque singulariter benedicta de qua agimus femina sic habuit ut et plenitudine gratiae redundaret, et incircumscriptum inter omnes [Col.0539D] creaturas sola, non in suo solummodo, ut caeteri, munere, sed totum in seipso portaret.Status ipsius in hac mortali vita praestantior quam in coelo.---Unde quaeritur, et a nobis debita humilitate pensatur, utrum sacrosanctissima illa in mortalibus adhuc constituta membris, Deum gestando plus habuerit, quam nunc habeat filio in coelestibus coregnando; quod plane sic posse sentiri sine praejudicio intelligentiae verioris existimo, quod in corruptibili carne multo magis plus habuerit, cum plenitudo divinitatis in se corporaliter habitaret (Col. II, 9), quam nunc habeat, licet christo suo corregnet, quamvis enim omnibus potentius creaturis feliciter vivendo persentiat, non tamen illud, quod in modo omnium gratiarum ac gloriarum abundantissima, [Col.0540A] imo cunctis praestantissima ubertate jam possidet, statui illi, ut mihi videtur, comparari valebit; quo licet mortalis totum in se continuit quod Deus est. Aliud est nempe in quo totus resederit; aliud, quamvis beatissime, quod particulariter implet. Illam itaque ineffabilem Mariam ex quadam parte, dum Deum concipit, beatiorem in praesenti dixerim, quam existat in futuro, ea pene imparitate, qua pars distare putatur a toto. Cui namque personae, praeter istam, attribuas, ut in ea se Deus totum personaliter contulerit? Ne in futuro quidem reperies, in quem coagulum inaccessae illius majestatis effecerit. Si enim Deo nihil est beatius, et illi beati dicuntur, ut sunt pauperes spiritu, ut sunt mites (Matth. V, 3, 4), quos virtutis alicujus splendor [Col.0540B] illuminat, quid in coelo terraque eo corde et ventre felicius, quo se ad integram illius creatricis essentiae omnipotens summa coaggerat?Objectionibus occurrit auctor. Sapientissima potentissimaque probatur Virgo beata.---Sed ad haec jam resipiscat animus, et ipsius sacrosanctae puerperae ignorantias, et quasi communes ei imbecillitates objectet. Dicat itaque: Cum ergo ipsa Deo concepto omnia pueri futura scire debuerit, toties ad Joseph edocendum angelus vexari non debuit. Occurrat igitur econtra memoriae, quod ab archangelo inter annuntiandum dicitur: Virtus Altissimi obumbrabit tibi (Luc. I. 35). Et quid fuit illud obumbrare, nisi illius incircumscripti luminis immensitatem obtutibus mentis obtexere? Virtus plane [Col.0540C] Altissimi obumbrat, cum sanctus Spiritus, cujus speciale donum est humilitas, in conspectu rationis interioris gloriae claritates extenuat. In conspectu ergo illo sicut nulli comparabilis exstitit dignitas, ita dignitatis potentiam non dissimilis aliis obnubilavit infirmitas. Unde et alibi dicitur: Pone quasi noctem umbram tuam (Isai. XVI, 3). Quasi, inquit, non vere, non enim quo lucemus, sed quo tenebrascimus debemus attendere. Non igitur forsitan quidpiam ignorare potuit, quae Deum omnia sapientem genuit; quae tamen et sapientia, pariterque ex Deo carni suae unito potentia, tanta dispensatione delituit ut sibi nec scire, nec posse deesset, cum tamen opportuno tempori interim virtus contecta serviret, [Col.0540D] sicut enim in puero Jesu sapientia, aetas et gratia apud Deum et homines pedetentim coaluit (Luc. II, 52), ita et in matre, exolescente Filio, et propalante per doctrinam et signa quod erat, quidquid in ea praeter naturam factum nesciebatur, apparuit. Processu sane temporis, et coeptae efficientia dispensationis, et matris imbecillitas, et nati ignobilitas mirabili mysteriorum revelatione perpatuit. Quodam denique modo fragili sexui et aetati, si dicere audeam, lubricae parsum super isto putamus, dum ut virtus immodica in animo tolerari potuerit corporis tenuitate, sub egestate domestica, scientiae etiam et exterioris conversationis generalitate temperatur.Exacto itaque a temporali miseria Filio, et gloriosa [Col.0541A] Mater fidelium omnium opinione eximitur: et potuit siquidem ipsa similia nobis pati, et corporis obsta culo ab omnimoda scientia, quod Deus est, intercludi, et unde tamen intercluderetur, cui semper absque dubio quod pepererat praescriptum animo tenebatur? Si propter sui exinanitionem, formae servi acceptionem, crucis obeditionem super omne nomen exaltatur Filius, cum ejus contumelias 289 et mortem maternus dissimulare non potuisset affectus, suppar quodam modo Filio matri successit effectus. Sicut enim gloriam in Filio praecessit humilitas, sic Matris humilitatem, quae redundabat a Filio, nimirum est subsecuta sublimitas: cujus gloria interior quo magis intrinseca, tanto fuit Deo contemplando subtilior; et lampas ejus quo apud cogitationes [Col.0541B] divitum despectior, eo ad statutum Filii sui tempus paratior. Unde ipse Tempus, inquit, meum nondum advenit (Joan. VII, 6).Capro igitur emissario in solitudinem emisso, et ipsius Matris pedibus luna supposita, et in idem traducta desertum, ejus jam rite magnificentia, et ex Filio, et post Filium omnipotentia multiplicibus aperitur ostensis. Ipsa in sanctorum visionibus, et signorum efficacia, ex coelestium spirituum apparitione, hominum patrocinio, inferorum exactione, Reginam se coeli terraeque ex suis circumstantiis ubique propalat. O ab intus gloria! o quam respexit Deus ancillae singularis humilitas! Si eum jam perpendas qui pertransivit animam tuam gladium [Col.0541C] (Luc. II, 35), multo avidiore laetitia uteri tui exultabis ad fructum! O ineffabilem vere etiam angelicis rationibus feminam, quae adhuc carnali septa pariete illud incomprehensibile lumen tulit, quod neque humanus, neque coelestis spiritus, non dicam totum tolerare, sed etiam pervidere non possit! videre enim suum qualitercunque Creatorem etsi permittitur, comprehendere tamen omnimodis ac pervidere negatur. Hinc est quod desiderant in eum angeli prospicere (I Petr. I, 12), dum propter sui incomprehensibilitatem non cessant insatiabiliter inhiare.Pensemus ergo, dum eum ista concipit, quam excellentius omni creatura viderit, dum portare datur quod nulli licuit, unde illud mirabiliter sensum est, quod non cognoscebat eam donec pareret [Col.0541D] (Matth. I, 25). Ab eo enim statu quem ante conceptum facies ejus habuerat, tantum praegnantis forma distabat, quantum a lunaribus radiis solaris potentia; si enim de justo dicitur, quia exhilarat faciem in oleo (Psal. CIII, 15), id est exteriorem suum habitum clarificat de Spiritu sancto, quis putamus illius gloriosae feminae de ingenita majestate splendor accesserit, quae excedens decorem angelicum gloria eluxerit? Si Stephanus inter concilio considentes tantopere divinitus illustratur (Act. VI, 15), ista ex plenitudine divinitatis cui lumini comparatur?CAPUT III. Thronus est eburneus Salomonis.---Haec est thronus [Col.0542A] quem fecit Salomon de ebore grandem: et vestivit eum auro fulvo nimis (III Reg. X, 19). Sapientia Dei Patris primum, juxta apostolum, pacifica (Jac. III, 17), ipsa est Salomon, quae thronum de ebore sibi facit, dum sedem in Virgine, qua nil unquam fuit castius, sibi ponit. Elephas enim, cujus ossa sunt ebur, continentis ac mundae naturae est. Porro grandem, nimirum ex Filio coelis, terris, et inferis praesidentem. Hunc auro fulvo nimis vestit, cum eam non virtutum scintillis ut alios, sed ipsa substantialiter propria divinitate interius exteriusque infercit. Qui habebat sex gradus, et summitas throni rotunda erat in parte posteriori (III Reg. X, 19). Sex gradus sunt timor et pietas, scientia, et fortitudo, consilium et intellectus, quibus pervenit ipsa [Col.0542B] ad eum, qui sibi specialiter praesedit sapientiam Christum. Summitas throni, singularis eminentia est Genitricis Dei. Haec rotunda est a parte posteriori, quia humanis usibus despicabilis, dum adviveret, quasi fabri uxor, jam nunc ubi solus Deus videt, supparem quodammodo prodigiis se ostendit omnipotentiae Dei, dum trinam machinam, ut praelibavimus, potentialiter circumplectit.Et duae manus hinc et inde tenentes sedile (Ibid.). Duae manus, duae sunt in Christo operationes. Operatio carnis licet fragilitati primum addicta sit, tamen ea est quae dicit: Data est mihi omnis potestas in coelo et in terra (Matth. XXVIII, 18). Operatio divinitatis: Quia per ipsum facta sunt omnia, et sine [Col.0542C] ipso factum est nihil (Joan. I, 3). Hae utraeque operationes, pro una persona pariter hinc et inde ipsam, quae gignere meruit, dignitate debita roborantes, aequas et secundum Deum et secundum hominem, quia unus est, habent vires. Et duo leones stabant juxta singulas manus (III Reg. X, 19). Leo super carnis motus regium in quoque fideli dominium signat. Duo leones itaque duo sunt praelatorum et subditorum seipsos regentium ordines Ecclesiae. Juxta singulas manus duo leones stant, cum quidam eorumdem ordinum actualiter sanctae illi humanitati inhaerent. Aliqui summae contemplationi incumbendo praeeminent. Unde est: Aestatem et ver tu psalmasti (Psal. LXXIII, 17), id est contemplativos et actuales tu instituisti.[Col.0542D] Duodecim leonculi stantes super sex gradus hinc et inde (III Reg. X, 20). Per duodenarium fide Trinitatis instructi, et quatuor Evangeliorum impletione quadrati. Hi leonculi penes alios innocentes, et sui ipsorum rectores super sex gradus stant, cum sese sex virtutibus praedictis roborant. Hinc et inde sunt quia pro captu suo quique in alterutram partem se deflectant. Unde de utraque dicitur: Per diem sol non uret te, neque luna per noctem (Psal. CXX, 6). Quod est: Ex divinitate gloriae, et splendoris nimietas tibi contemplanti non oberit. Porro humanitas Christi, si sis minus perspicax, non officit. Non est tale opus 290 in universis regnis; quia neque in coelo, neque in terra, neque subtus terra tale quid contigit, ut Deus dignaretur non angelos, sed [Col.0543A] uterum Virginis formam apprehendendo Abrahae seminis.CAPUT IV. Porta orientalis apud Ezechielem XL, 6.---Haec est apud Ezechielem etiam porta illa, quae respiciebat ad viam orientalem, et ecce gloria Dei Israel ingrediebatur per viam orientalem. O porta, per quam Deus ad nos ingreditur! o porta, qua fidei mysteria reteguntur! Speciosa, inquam, porta per quam Dei civitas aperitur. Haec respicit ad viam orientalem, quia quidquid ipsa est, quidquid in ea actum est, nil aliud quam divini luminis indicat actionem. Cum talis illa inter feminas benedicta a nobis credatur. Ecce mox dum sic amatur, Dei gloria [Col.0543B] per ipsam viam ingreditur, quia quo magis eam totius venerationis internae ulnis amplectimur, tanto a nobis evidentius celsitudinis ejus honor agnoscitur; is enim non commutando, sed amando penetratur.Et vox ei erat quasi vox aquarum multarum (Ezech. XLIII, 2). Illi Deo Israel, quod interpretatur cum Deo directorum, haec femina gloria est, quia dum consideramus ex quanta eam Deus humilitate provexerit, quid in ea fecerit, in his ejus excellentiae contemplationibus mens nulla non deficit. Ipsi gloriae vox est ac si aquarum multarum (Psal. XCII, 4), quia cum una sit scientia hanc semper esse virginem et Dei matrem, tamen pro diversis et diligentium et amantium qualitatibus, quandiu praesens volvetur [Col.0543C] saeculum, non deerunt qui ejus gratissimam et verbis et scriptis promulgaturi sint laudem.Ecclesia illustratur Maria.---Et terra splendebat a majestate ejus (Ezech. XLIII, 2). Exclude Mariam ab Ecclesia, quid erit Ecclesia nisi miseria? si ipsa non genuisset, quae redemptionis mentio exstitisset? At quia genuit, vide quis in omnium piorum mentibus florulentissimus gloriae spei decor emersit. Et quis ille adeo inter Christianos miserabilis, qui vel ore non praeferat, qui non periculis objiciat nomen Mariae mirabilis? Dum ergo tantae ejus majestas geniturae, licet cogitari plene non possit, attenditur, eo Ecclesia splendore respergitur, quia idipsum unde honorata tantopere constat, ad auspicium, ad propagationem, glorificationemque Ecclesiae [Col.0543D] omnimodis retorquetur. Ipsa est terra, cui dicitur: Dei agricultura estis (I Cor. III, 9), et infra:Et cecidi super faciem meam (Ezech. XLIII, 3). Super faciem cadimus, cum a magnitudine benignitatis a Christo impensae, in conscientia erubescimus. Quid retribuam, inquit, pro omnibus quae retribuit mihi? (Psal. CXV, 12.) Majestas ingressa est templum (Ezech. XLIII, 4), dum digno pudore concutimur: quia nil dignum Matri et Filio retribuemus. Majestas Dei templum ingreditur, quia in consideratione nostra quid Deus in Virgine pro nobis fecerit, affectuosissime ampliatur. Per viam autem portae quae respicit ad orientem templum intrat (ibid.), dum per fidem dispensationis in Maria factae, quae singularis [Col.0544A] via est, et ad intelligentiam veri luminis vergit, mentem inspirat.Et levavit me spiritus (ibid., 5). Levat nos spiritus, cum ex repletione conscientiae, quod est templum, in eminentiam contemplationis promovetur intellectus. Et introduxit me in atrium interius (ibid.). In atrium interius introducimur, cum ad praecordiales divinae charitatis amplexus admittimur. Exterius autem charitas est proximi; quo enim magis Filii ex Matre humilitatem, et Matris ex Nato potentiam inspicimus, tanto amplius in eorum amore exardescimus. Unde subditur: Et ecce repleta erat gloria Domini domus (ibid.). Gloria Dei ratio accipitur in sacra pagina coeli terraeque concretio, sed potius pro nostra salute in hominem divinitatis inductio. [Col.0544B] Unde psalmus cum Deum mirabilia fecisse diceret, expressit: Salvavit sibi, inquit, dextera sua (Psal. XCVII, 1), subaudis genus humanum., Et illud: Inhabitet gloria in terra nostra (Psal. LXXXIV, 10). Nihil enim de Deo gloriosius, quam quod apud infideles de eo est vilius, apud bonos humilius, apud omnes salvandos utilius. Gloria autem est frequens cum laude alicujus opinio. In quo ergo Deus nobis erit gloriosior quam ex eo quod nobis exstitit, non sine suis doloribus immensis inflexior? Conscientiae ergo domus, postquam in cubiculum Regis, quod est atrium interius, introducimur, subito sancti Spiritus illapsus divinarum misericordiarum recordatione gloriabunda, tunc vere repletur, quia nil ad nos invisendos Dei Spiritum magis provocat [Col.0544C] quam quod mens sui Redemptoris labores, et dona recogitat. Post aliqua quoque addidit:Converti me ad viam portae sanctuarii exterioris, et erat clausa (Ezech. XLIV, 1). Via portae consideratio est Mariae; sanctuarium exterius, corporeae virginitatis ipsius decus. Haec clausa est, omnis pudicitiae circumstantia communita: quae non aperitur, quia nulla ulli titillationi ex parte discingitur. Vir non transit per eam (ibid., 2), quia nulla maritalis intentio cadit in eam. Dominus Deus ingressus est per eam, eritque clausa principi (ibid.), quia etsi divinitas penetrat matris conscientiam, ipse idem, qui nascendi de Virgine princeps est, non imminuit castitatis custodiam. Princeps ipse sedebit in ea ut comedat panem coram Domino (ibid., 3). Sedere [Col.0544D] 291 regnantis est. In ea itaque sedit, qui in eam, virginitate illaesa, ut rex naturarum introiit. Ibi panem coram Domino comedit, quia electos omnes in eodem utero sibi incorporavit. Meus, inquit, cibus est, ut faciam voluntatem Patris mei (Joan. IV, 34). Quod est coram Domino. Per vestibulum portae ingreditur, et per viam ejus egreditur (Ezech. XLIV, 3), cum per humilitatem, quae proprie sanctorum animos vestit, Virgo gravidatur; et post exhaustum idem sacrarium sub eadem via, id est intentione, vita transigitur. Sub qua enim vilitate se egerit, teste est Evangelium, cum defertur ad templum parvulus officio parentum.Clarius omni creatura Deum videt et cognoscit.---Post [Col.0545A] plurima quoque subjungitur: Porta atrii interioris, quae respicit ad Orientem erit clausa sex diebus (Ezech. XLVI, 1). Atrium interius, id est quod in Deo diligendo potissimum fervet intrinsecus. Porta itaque atrii interioris ipsa Virgo puerpera est, per quam fit nobis aditus divinae agnitionis: a nemine enim scitur, a quo non diligitur. Porta ergo atrii interioris est, per cujus praecordialem amorem ad purissimae fidei excurrimus intellectum, qui ipsius fidei fructus est, ex quo sentimus quomodo sub eadem persona, et quid Deus et homo est. Porro etiam porta atrii interioris ipsa est, quae non tam prius quam omnium excellentius ad summam Dei notitiam intromissa est; et quo ipsa spiritu sensit, per eumdem idipsum nobis sentire [Col.0545B] causas dedit. Haec respicit ad Orientem, quia quo nullus mortalium, imo nulla creaturarum rationalium vix scintillare praevaluit, illuc ista, in Deum videlicet auctorem luminis liberrime mentem fixit. Haec clauditur sex diebus in quibus opus fit, quia conceptionis ejus mysterium, ex qua introitus ad vitam homini patuit, omnem in praesenti saeculo naturam (quod significare sex dies assolent) latuit et latebit. Cujus si corrigiam solvere dignus non est, quo major in natis mulierum nullus est, quis putas interim dum advivitur dignus est?De visione beatifica.---Die autem Sabbati aperietur.-(ibid.) Si sex diebus praesens saeculum, in quo perfectorum habemus exercitia operum, per Sabbatum intelligitur requies animarum, in qua clausae portae [Col.0545C] tunc mysterium aperitur, quia carnis dimoto pariete, quod per speculum et in aenigmate nunc cernitur, magna ex parte perspicitur: quo enim absque solitis suis integumentis simplicior, eo noster spiritus non solum ad secretorum notionem, sed et ad ipsam fit Dei visionem acutior. Sed in die Kalendarum aperietur (ibid.). Dies est aperta Dei et omnium divinorum comprehensio. Unde Paulus: Sequor autem si comprehendam, tuncque cognoscam sicut et cognitus sum (Philip. III, 12.) Kalendae vero, quae a convocatione sunt dictae, diem significant regenerationis nostrae; in qua sine dubio sicut animae, sic corpori dum cumulabitur plenitudo gloriae, ad integrum quoque praebebitur scientia Christi incarnationis in Virgine, et dispensationis in homine. In [Col.0545D] hac igitur interni luminis omni moditate aperitur, dum quidquid de ejus divina et humana natura sciendum est, scitur.Et intrabit princeps per viam vestibuli portae deforis (Ezech. XLVI, 2). Vestibulum potest intelligi corpus nostrum; quia veluti domus praetexitur vestibulo, sic anima carnis obstaculo. Cujus via est sensualitas ipsa, quae licet corporalis sit, tamen in incorruptibilitatem impassibilitatemque versa, quanto spirituali potentia jam praeeminet, tanto, si dicere audeam, in subtilitatem rationis per vim resurrectionis acuminata, purius Dei faciem contemplari praevalet; et quanto forasticis distensionibus caret, tanto ad unum collecta, ei cui introrsum inhiat immutabiliter [Col.0546A] etiam exterius haeret. Porta autem deforis, ipse est aditus et exitus virginalis; sicut porta intrinseca egressus intelligi potest de secreta essentia Patris. Princeps ergo intrabit per viam vestibuli portae deforis, cum per ipsos non jam passivos corporis sensus penetratur virtus, ac veritas virgineae conceptionis. Sequitur: Et stabit in limine portae (ibid.). Limen portae summa est virginalis obedientiae, in qua princeps tunc stabit, cum per divinitatis potentiam, quae, motis omnibus, semper stat, virginem se fecundasse, et quo modo per Spiritum sanctum eam fecundaverit, virginemque dimiserit ipse monstrubit.Et facient sacerdotes holocausta ejus; et pacifica ejus (ibid.). Holocaustum totum incensum est. Holocausta [Col.0546B] ejus per sacerdotes fiunt, cum in consideratione illus ex virgine hamanitatis tam mirabiliter assumptae, reges jam et sacerdotes a Deo facti miramur, et Auctorem omnium angelis minora tulisse, perpetuis desideriorum aestibus nequaquam ardere desistimus. Pacifica ejus, id est principis, pariter fiunt, cum sancti immutabili contemplatione hujus tantae dulcedinis, et imperturbabili jam securitate quiescunt.Obedientia ex humilitate, humilitas autem ex adversitate probatur.---Et adoravit super limen portae, et egredietur (ibid.). Limen portae superius obedientiam diximus, quae obedientia dici non potest, nisi ex certa humilitate firmetur; certa autem humilitas tunc esse solummodo noscitur, quae ex emergenti [Col.0546C] adversitate inter obediendum probatur. Sicut plane limen portae instar fundamenti subsidit, et cunctis intrantibus pervium constat, sic ineffabilis Virgo licet alias prorsus inimitabilis habeatur, super hoc pene solo universorum exemplo proponitur.In anteriori tractu vehemens miraculum 292 exstitisse probavimus, quod ad tam insuspicabilia cunctis promissa mortalibus sine exhortatione morosa, sine ullius oblatione exempli, illius benedictae juvenculae inflecti valuerit adeo celeriter animus. Cui quidpiam non minus mirum in hac ipsa obtemperatione subnectimus. Si communibus virginibus ex nobilissimis quos essent sortiturae maritis, filii nobil ores futuri praesagio aliquo sponderentur profecto eis, et marium voluptas insignium, et gloriosa [Col.0546D] posteritas indubie blandirentur. At vero istic summe dispariter: quae enim, ut supra disputatum est, mentem perpetuae virginitati addixerat; quae etiam quamvis specie tenus in jus virile jam cesserat, unde, quaeso, tam facili oratione obtemperare sic potuit? quae certe humanitus, etsi non aliorum, tamen ejus qui maritus videbatur scandalum timuit. Cujus tactuum nescia, in eadem participatione, non fuit: quae res eum quanto latuerat, tanto in hujus traductione secreti more humano sollicitare debuerat. Ubi ergo nihil quod carnaliter eam delectaret in conceptu suberat imo tantum mysterium nescientibus suspicioni aut probro patebat; mira ejus obedientia sub hac humilitate probatur, quae in tam [Col.0547A] passibili, imo angelica castitate, totius popularis infamiae omnimodis incuriosa videtur. Quos enim animos magis munit pudicitia, eo gravior etiam super rumore falsissimo atque rarissimo vexare consuevit verecundia. In quo tamen ejus fides vel maxime super hoc approbatur, quae et Dei promissa quantacunque forent, sicut incunctanter credidit, sic ea ipsum ordinate, honeste ad saeculum ac competenter moderaturum pariter scivit. Princeps ergo super hoc limen adorat, cum affectuosissime venerandam tantae humilitatis obedientiam omnium menti Christus insinuat. Juste enim honorari meretur, quae et super se credidit, et in eo quod sibi promittebatur nihil carni placitum, sed quo spiritualiter potius praeemineret, attendit.CAPUT V. [Col.0547B] Beata Virgo gratia haud ad tempus sed continuo plena ostenditur.---Sed quispiam infideli deterior objicere poterit quod puellam illam rerum divinarum prorsus insciam, quasi perfunctorie ad tempus Spiritus sanctus impleverit. Quod si ita est, quaeso quid est quod apud Deum gratiam invenisse dicta est? Plane si invenisse dicitur, inveniri dici non potest, nisi super eo quod quaesitum intelligitur. Ergo si gratiam invenit, quoquomodo quaesierat; et quae est ancilla toties in psalmis, ac Evangelio dicta, si a quovis obsequio exstitit otiosa? Non possum exprimere ancillatum, qui aliquem suo Domino aut dominae non rependit famulatum. Plurima est procul dubio ancillae humilitas, quam Deus tantopere [Col.0547C] dignatur, ut eam respexisse dicatur. Si ergo humilitas meritum est, et non populariter bonum, sed excellentissime bonis aliis praeeminens est, quam respexisse Deum probatum est, ad subitum eam sanctum Spiritum imbuisse quomodo verum? Quod si temporaliter ut in Balaam prophetante, et asina loquente, ac angelum vidente (Num. XXII, 23), miraculum actum est, insensibiliter Christus conceptus est, quod summa Genitricis ac Geniti indignitas est. Apud Suetonium legitur quod in somnis sit claudo cuipiam imperatum, ut ad Vespasianum Caesarem iret; pollice dextri pedis ejus clunem laesum impeteret, sicque gressuum aequitatem attingeret, quod et factum est. Si igitur ante conceptum Virgo de Deo aut parum, aut nil sapuit, quid Vespasiano [Col.0547D] et claudo plus habuit?Si parasse lucernam dicitur Christo suo (Psal. CXXXI, 17) Deus, illius non paratur animus, ac uterus, quo se pariendum universaliter contulit ipse Christus? Et ipsius certe Elisabeth justitia vetus in Evangelio non tacetur, quae cum ipsa prole prophetico spiritu adimpletur, et isti etiam intentio ante conceptum religiosa detrahitur? Si propheta Emmanuelem vocat, quod est Nobiscum Deus, nec ab ullo non creditur; angelus qui post Ave ei praecinuit, Dominus tecum (Luc. I, 28), ergo mentitur? Et quae Dei amoris ei ignorantia inerat, si cum exuberantia gratiae Dominus ei comes erat? Si Dominus ipse vadit parare mansiones, id est locis mansorum [Col.0548A] mentes, fuitne ante verba angeli vita Virginis ita divini saporis expers, ut quod in aliis, omnino ad comparationem hujus minoribus negotiis non negat, sibi ipsi matrem coaptando non praebeat? Si philosophicae mentis est in mediis frequentiis solitudinem sibi facere, et tamen ex comitatu rationis solam esse non posse, quod putamus repurgium Filius Dei in illius feminae corde fecerit, quomodo, ne ad momentum quidem, ab ejus illustratione recessit, quam ad futurum suae propriae et totius Christianitatis honorem maternitatis ascivit? Et quomodo vel ad punctum ei, ex quo genita est, defuit, qui quod ex ea sumpturus erat, Verbo, quod ipse est, ante etiam saecula counivit? ipse enim in Apocalypsi dicitur: Agnus occisus ab origine mundi [Col.0548B] (Apoc. XIII, 8).Ubi quoque notandum quod non dicitur Ave gratia implenda, sed gratia plena. Nec minus attendendum, quod priusquam conceptum ipsi, partumque denuntiet, gratiae ei plenitudinem inesse docet, ne post enuntiationem 293 conceptus quisquam autumet ea gratia de repente profusam, quam non habuerit ante horam. Et certe fides praeveniente gratia ex libero maxime arbitrio constat. Unde ergo beata ab Elisabeth quia crediderit, dicitur (Luc. I, 45), si fidei admirandae meritum nullo in ea jure praedicatur? Quid quod ab eodem angelo ante illius denuntiationem pro qua venerat causae, inter mulieres benedicta vocatur, nisi quod in hoc ejus, ut sic dicam, idoneitas ad suscipiendum Dei Filium [Col.0548C] principali singularitate notatur? Quod si ab ignava et caeteris morem gerente virginibus puella tanta res exigitur, non majoris gloriae esse videtur quantum ad Virginem spectat, quam quod apud Isaiam super Cyro fiendum praesagatur: quibus dictis subjungitur: Accinxi te, et non cognovisti me (Isai. XLV, 5). Non quoque quidpiam majus quam quod in virgis Moysi et Aaron celebratur, quarum altera effigiatur in colubrum, altera expressit amygdalum, si sibi haec gratia erupit ad subitum, quid exinde beatitudinis ejus attigit animum, ubi nec in interiori ejus gloria tanti boni novitas futura praeluserit, et expleto officio in modum scintillae destiterit? Si sic pectus gessit a primaevo stolidum, quid est quod tam moraliter cantat deponi sedes potentium, et [Col.0548D] exaltari humilium? (Luc. I, 52.) Plane si tanta facilitate conciperet, mysterium eorum, quae apud se secundum quod objicitur, tam inopinate susceperat, puellari forsitan futilitate jactaret, non, juxta Evangelium, conferendo servaret (Luc. II, 19). Ergo mater Samson pro ejusdem nascituri reverentia caeremoniis addicitur (Judic. XIII, 13, 14), et Auctoris omnium mater subito instar dementis arripitur?Quare B. Virgo in salutatione angelica turbatur.---Ad hoc etiam considerandum quod, angeli salutatione praemissa, subjicitur: Quae cum audisset, turbata est in sermone ejus, et cogitabat qualis esset ista salutatio (Luc. I, 29). Nota verborum qualitatem nostris et pene universorum inusitatam moribus. [Col.0549A] Laudari tantopere se, et ab eo quem angelum indubie noverat, audit. Et quae causa motus, quae causa turbarum? Etsi mirari potuit, ut putatur, turbari non debuit. Res est quae viris etiam sanctissimis multum argute subripit, ut cum videlicet ab instabili non sine adulatione aliquoties vulgo laudantur, illico illac pene praecordialiter inflectantur. At vero istac omni miro mirabilius est quod angelus per se undecunque verax, ex divina ei etiam sententia proloquitur, et tamen super tanta testimonii latione turbatur.Est ergo rei hujus attentiori animo contemplari materiam. Perfectissimi boni natura est, quo ampliori amore virtutis inaestuat, tanto sibi miseria fragilitatis, aut perminimae noxae cujuspiam, cui subjici [Col.0549B] adhuc se aestimat, in consideratione redundat: nec perpendit quid habeat, sed cui necessitati subjaceat. Et cum divini instinctus sapore nectareo interius irremisse pascatur, nequaquam de his quae adjacent gratulatur, id potius tantillum quod adhuc videtur officere, lamentatur. Unde David se crebro egenum et pauperem (Psal. LXXXI, 4). Jeremias clamat: Ego vir videns paupertatem meam (Thren. III, 1). Plane alter audierat: Inveni virum secundum cor meum (Act. XIII, 22), alter procul dubio; Priusquam exires de vulva sanctificavi te (Jer. I, 5). Et tamen uterque quibus se humilitatibus addixerunt in promptu est. Joannem non latebat quidquid ab archangelo pene ipsi Christo supparia de se dicta fuerant, et tamen verbo ac opere, quo humiliora poterat praeferebat.[Col.0549C] Quanto quis sanctitate sublimior, tanto in se humilior.---Sed impossibile videtur aliquibus ut cum aliis meliora quis gesserit, deteriora de se sentiat. Quod exemplis facilibus sic probatur. Vides homines pecuniarum avidum, gazis exuberare sublimibus, et nulli utilibus exundare divitiis. Qui quo eas multipliciores attendit, eo se ad habenda proripiens animo egentiores festinat, et habita non appretiatur dum habendis aspirat. Quo ergo est ditior pauperem se reputat, dum aliena affectat. Et aliorsum vide quispiam in gestu amorum, in directione missilium, in vocum discrimine, in anfractibus aut choraulica disciplina, et, ne morer, omnis non solum qui in qualibet utili, sed qui vexatur in arte ludicra, ex [Col.0549D] sua, quamvis ignobili, intumescere consuevit, et se aliis etiam honestis praeferre scientia. Si igitur avarus quasi ex copiis pauperascit, virtutis amor tractus interna dulcedine quanto amplius apud se suo intuitu inanescit? Si enim verum est, quod est, quia ubi intenderis ingenium, ibi valet, quia quisque aut vera, aut falsa intentione se debriat, in ejus rei studio caeteris praestare se putat. Dum enim ad hoc solum oculum dirigit, in quo vel inaniter sibi quasi praeeminere videtur, dum aliorum utilitatibus despiciendis supersedet, ex propria arrogantia dementatur.Summae in B. Virgine humilitatis ratio.---Sunt itaque valentissimi et illustres, qui quo sunt scientiores, [Col.0550A] scientiae se aestimant egentiores. Quibus est philosophicum illud: ÇHoc tantum scio, quod nescio.È Porro qui alios contemptui primus duxit, sublime omne quidquid est, videt. Unde et verbum quod est despicere, id est deorsum aspicere dicitur, quia infra se aspicit quos contemnit. Virgo ergo omni creatura excellentior, insolito archangeli favore turbatur, quae quanto copiosiori apud se merito coornatur, tanto sibi indignior ex sua quasi inutilitate putatur: ipsa enim quae singularius omni angelo ac homine Domini pedibus, 294 juxta illud Mosaicum, appropinquavit, specialius caeteris de ipsius doctrina accepit, quae non nisi humilitatem Filii sui verbo ac opere sonuit, ab eo enim mitis esse ac humilis corde didicerat. Cujus plenitudinem gratiae [Col.0550B] antequam nasceretur ex ipsa combiberat.In angeli itaque non visione, sed sermone turbatur, quae nihil eorum quae ferebantur, in se haberi omnimodis arbitratur. Nec putes quod ipsam etiam sibi virtutem humilitatis ascribat, quam respexisse Deum dicat, sed humilitatem (Luc. I, 48), non nisi sui ipsius vilitatem appellat. Turbatur, inquam, cujus laus etiam superna non penetrat conscientiam. O infinitum robur animi, cui si vellet. certe non posset archangelus adulari! o beatissimae insoleus robur, quae etiam ex ipsius Dei approbatione vexatur; sed licet coram Deo apud se dum efferri se audit, pudorem unde turbatur pia patiatur intentio, cogitat tamen qualis sit ista salutatio (ibid., 29), virtus enim insensata nec dici, nec potest esse. Quae [Col.0550C] etsi quod laudatur exhorrere non cessat, accidentes tamen ex meritis causas sub divina agi aliquoties dispositione retractat. Quae plane Dei sapientiam paritura fuerat, non ad stolidum sapuit, sed in discutiendis divinarum ordinationum eventibus fuit ex ipsa mirabiliter humilitate subtilis, quod etiam et est, et competit in omnibus sanctis viris; etsi nempe beatissima illa statum suum parvipendere videbatur, non tamen inane aestimabat, quod peculiari super omnes in se divini amoris munere gerebatur. Nisi sane quae intra se agebantur ad liquidum discerneret, compos virtutis intimae nullatenus esset; quae contuendae suae menti adeo majestativa auctoritate praesedit, ut fiducia suae incomprehensibilis, cujus [Col.0550D] sibi conscia, munditiae dicto citius angelicae legationi subscriberet.Gratia pro remissione peccatorum sumitur. Secundum Platonem prius creantur spiritus quam corpora.---At vero elabi non debet quid sit quae illi praedicatur affore gratia. Quae etiam ejusdem gratiae plenitudo. Gratia pro remissione ponitur peccatorum, ut est in apostolicis litteris: Gratia, inquit, et pax vobis multiplicetur (I Petr. I, 2). Remissis enim peccatis pacificamur Deo. Si de peccato vel originali, vel actuali ejus agitur, per sanctum qui ei ex utero coaluit Spiritum, id purgatur. Si via Deo per quam ad cor veniat cujusque fidelis parari jubetur, mater cui se generandum contulit squalori et incuriae [Col.0551A] dimittetur? verbi gratia . Certe si secundum Platonicam sententiam spiritus nostri prius creantur quam corpora, posset Deus cuipiam spiritui optionem dare qua vellet procreari ex matre. Quod si fieret, quam putas ille personam sibi ipsi consciret? De corporis forma ac habitudine sileam. Quid honestatis, quid prudentiae animo ejus ac moribus comportaret, nil procul dubio illi adimeret, quo ipsa aliis invidiosa non esset. Si sic hominis spiritus, civitatem virginalis uteri, quam sibi fundat Altissimus, quo potentior est, nonne Dei multo magis perornat Spiritus? Securus dico, si civium pariter supernorum cordis ejus apparatum explicare proponerent organa, ante deficerent quam dicerent digna. Nam si juxta Apostolum, principatibus et potestatibus [Col.0551B] innotuit per Ecclesiam multiformis sapientia Dei (Ephes. III, 10), mysterium quod in Maria actum est, cujus perminimam quaestionem Joannes in natis mulierum major enucleare non potest (Matth. XI, 11), quomodo apud ipsos expressibile est? Si ex his quae circa nos fecit per Filium Deus, quae aliquando nescierant, didicerunt, quae in seipso Christus egerit quomodo comprehendent?Gratiam ergo sic accipiamus, ut quidquid ipsa fuit, singulariter selectum ab omni humana traductione credamus, ut pote quam inaudito saeculis privilegio a Patre et a se sibi noverat delegandam, per sanctum Spiritum tantis officiis affectandam, haud dubium, si audeam dicere, quod et dicam, quin in creaturis omnibus sibi soli in terra, dum [Col.0551C] adviveret, et nunc in coelo secundam. Gratia autem hoc totum, licet omnimodo virtutum ambitu id prosequeretur, fuit, quia nulla virtus, nullum exercitium, non cujuscunque meriti labor impensus, ad emerendam cuipiam feminae Dei conceptionem sufficeret, nisi gratia, et haec non modo ineffabilis, sed inexcogitabilis omni praeter Deum naturae praeiret.Sed ipsa plenitudo quae sit, pariter attendendum; nam forsitan ipsi specialitas deferri non potest, quae multis ascribitur. Si enim haec plena (Luc. I, 28), et Elisabeth dicitur repleta (ibid., 41), et de plurimis alias idem affatim reperitur, sed harum plenitudinum tanta esse dignoscitur pene diversitas, quanta bonorum animorum est ubique varietas. Quotae plane sunt innumerabilium capacitates vasorum, [Col.0551D] tot fere constant modi statuum internorum. Secundum propriam etenim cujusque virtutem, juxta Evangelium de talentis (Matth. XXV, 15), fideique, juxta Apostolum, mensuram (Rom. XII, 3), id est secundum quod quemque capere possibile est, munificentia Dei est. Ipsae quoque capacitates pro corporum animorumque aetatibus, aut deteriorantur, aut crescunt. Aliter enim sensit Joannes in puero, aliter corpore intellexit adulto. Plenitudo igitur pro qualitatibus mentium multis accidit, dum quisque pro Dei munere, et sua devotione plus minusve recipit. Sicut enim comedentium ventres dispari [Col.0552A] omnino sese ciborum 295 quantitate distendunt, ita Dei gratiam longe dispariliori mentes distributione cognoscunt. Quo nempe Dei majori quis amore examplatur [f., exampliatur], eo, ut sic dicam, concavior receptui divino probatur. Aliis solae compunctionum scintillae sufficiunt; alii supernae contemplationis focos ferunt. Pro tenuitate itaque intellectus et fidei aliqui parvo implentur, aliqui pro captus amplitudine per infinita tenduntur. Vides ergo benedictam inter creaturas Virginem quam peregrina inter alios gratiarum plenitudine pollet, nimirum quae totius gratiae Auctorem beata alvo coelum facta continet.Nec illud denique, licet parvum videatur, omittam, quod virgini ab angelo Elisabeth senis conceptus, [Col.0552B] ac si pro astruenda fide proponitur, quod nunquam exempli gratia ab eodem induceretur nisi ut magnum virgini videretur. Porro Deo quid magnum fuit si virginis ex Spiritu venter intumuit, qui olim ut eas fecundaret aquis incubuit? Anui dare conceptum non minori facilitate subjacuit. At inter nos non minimum res ista constringitur, ubi difficultas totius naturae, imo impossibilitas denotatur. Si enim Virgo ex Deo fecundatur, nil mirum est quia creaturarum quae sine masculis generant exemplo levigatur. Sola post partum virginitatis conservatio magni incomparabiliter aestimatur. Illi nihil omnino componitur, quia et divinum est quod procreatur, et prodit, et in naturis non exemplificatur. In senibus autem et [Col.0552C] effeto corpore a genitali potentia utrobique subductis, nil minus appretior si generent, quam si fiat hujusmodi commercium fertile in impubibus annis. At multo minus; nam in pueris naturaliter coalescit calor, et physice veteranorum inefficaciam ad gignendum juvat, dum quod in his congelatio sanguinis impedit, in alteris primaevus fervor explicat. In summe ergo decrepitis res fit prompta miraculo, dum hinc mulieribus tremebundo jam senio non incidenti aliqua infirmitate vacantibus, illinc viribus a solito calore ac humore exhaustis, nihil est profecto residui quod motum cujuspiam, non dico voluptatis sed vel tenuissimae voluntatis exsuscitet. Unde Paulus fidem super hoc Abrahae vel potissimum probat, quod [Col.0552D] emortuum corpus suum et emortuam vulvam Sarae (Rom. IV, 19) viderit, et contra spem in spe crediderit. Si praeter naturae leges ab omnibus aestimatur quod apud Hieronymum puer novennis cum muliercula coisse, et prolem extulisse describitur, multo, ut sic dicam, exnaturalius est quod hi, quibus omnis ingenitus fervor refrixit, ad integrum nec alterutrius vivacitas potest suppleri, utroque torpente per alterum expergiscuntur ad fetum.Non igitur ab re Elisabeth cognata Mariae proponitur, quia nisi omnimodis apud cunctos insperata [Col.0553A] physica obnitente res esset, nunquam Zacharias verba Gabrielis tam obstinate discrederet. Nec in exemplo adhibito naevum quisquam beatissimae Virgini quasi ad credendum alicujus detractionis inurat, quam nos non immerito pro fidei facilitate laudasse meminimus; sed sciat angelum ex abundanti factum in vetula retulisse miraculum, ut et fidei ejus adminiculum ministraret, et de tantis ipsa cognatae proventibus exsultaret. Quin et mutuo pudori consulerent, quod videlicet ipsa eo, cui desponsata fuerat, inscio concepisset, ista vero citra omnium spem juvenilia repetisset. Unde et illa cum festinatione in montana progreditur, mora latitura apud eam trimestri, ista ne stuporem videntibus sibique ruborem pareret, sex [Col.0553B] mensibus occultatur. Et haec, inquit, et tibi ac anui illi indubie proventura cognoveris, quia non erit impossibile omne verbum apud Deum (Luc. I, 37), qui virginem aeque ut sterilem, cum libuerit, solvit in partum.CAPUT VI. Dies est B. Maria.---Haec igitur beatissima dies est B. Maria, quam fecit specialiter Dominus; exsultemus et laetemur in ea: cum enim de Filio dixisset, ac si de lapide qui factus est in caput anguli (Matth. XXI 42), et hoc mirabile in nostris oculis (Psal. CXVII, 23), a Domino factum perhibuisset, ad hanc illico verba transposuit; haec, inquam, dies est, quae solem justitiae protulit, qui de suis munificentiis praeclarissimas dignitatum in [Col.0553C] Ecclesia horas instituit. Ipsa est etiam porta Jesu Domini, per quam justi intrant; nulli enim justitiam assequuntur, nisi per fidem incarnationis ejus introeant. Super limen portae hujus princeps ille apud Ezechielem paulo ante a nobis expositus, et adhuc exponendus, adorat; qui non superliminare dignitatis, sed limen ejus humilitatis quod omnibus est pervium adorantes, id est in omnimoda veneratione habentes inspirat. Hoc plane Deus jure facere dicitur, quod fiendum aliis administrat. Sed praefatae diei redeamus ad horas. Haec, inquam, florentissima dies postquam luminare illud majus, quod et seipsam potissimum, et lunam Ecclesiae, stellasque fidelium mirabilis intelligentiae [Col.0553D] radiis illuminat, ediderit: attendamus quantarum pariter felicitatum determinationes admiserit; harum nempe tam origo quam officialis causa fuit: non enim aliter voluit, imo debuit Filius Dei ad nos egredi, nec potuit; quia nec debuit violenter 296 irrumpere jura diaboli, cui sponte homo manus dederat: sed, juxta dicta beati Leonis: Magno aequitatis jure inibi certari dignum fuerat. Hanc ergo ex qua crearetur objecit diabolo, ut cum eum capesseret, nil aliud putaretur, quam homo.Duodecim felices horas protulit.---Prima igitur hora est, quod principem mundi extrusit, mundumque vicit, et hoc cruci se addicendo, nosque hosti praeripuit.[Col.0554A] Secunda, quod per laticem suo ex latere profluentem in eadem cruce baptisma sancivit. In qua passione in tantum diabolo vires antiquas extorsit, ut ante judicii diem jam puniri incoeperit: dicit enim magnus Origenes quod post ipsam passionem, postquam sanctus quispiam martyr aut confessor de praesenti victor saeculo emigraret, sicut ipse ad coronam exiret, sic hostis ille qui eum spiritualiter impugnarat, statim in aeterna tormenta nulli denuo nociturus intraret, et id esse quod ab ipsis daemonibus Domino dicebatur: Venisti, inquiunt, ante tempus torquere nos (Matth. VIII, 29). Inde etiam tantas quas exercere olim consueverant fortitudines obtusas videmus; nec mirum cum post tot sanctorum victorias, tot de [Col.0554B] potentioribus daemoniis in poenas decidisse credamus.Tertia, dum per resurrectionem electos ab nferis eruit, cujus gloriae tantum quoque privilegii addidit, ut, juxta Prudentium, virum sanctum et nobilem, sint et spiritibus saepe nocentibus poenarum celebres sub styge feriae. Illa nocte sacer qua rediit Deus stagnis ad superos ex Acheronteis.Quarta, quod per eamdem aperuit credentibus regna coelorum.Quinta, quod humanitatem nostram Verbo, quod ipse est, personaliter identificatam paternae dexterae comparavit.Sexta, quod qui carnem ex nobis sumpserat, [Col.0554C] divinitatem suam, quod est Spiritus ejus, nobis reddidit.Septima, quod eumdem Spiritum non solum fruendum attribuit, sed etiam per manus apostolicas, et ex eo pontificales aliis dari constituit.Octava, quod per magistros Ecclesiae, quod soli sibi pertinebat, peccata dimitti censuit.Nona, quod Petro, et in Petro rectoribus regni coelorum claves praerogat; unde et Romae quodam in loco ei praescribitur.Terruit angelicas acies collata potestas Tanta Petro, reserare polos, et pascere caulas.Decima, quod non angelis commiserit corporis ac sanguinis sui tractanda mysteria, sed hominibus, [Col.0554D] etsi peccatoribus; quod et de baptismo itidem factum est.Undecima, quod corpus nostrum in resurrectione configurabit corpori claritatis suae.Duodecima, quod in eadem resurrectione, sicut carnem nostram in Filio et matre, omnis principatus atque potestas in coelo venerabitur, et adorabit: ita quoque hi qui in Christo sunt. resurgent primi (I Thes. IV, 15). Inde est quod procurator patrisfamilias a novissimis denarium dare coepit. Huic sententiae accedit quod nomen eorum coram ipso honorabile futurum legitur. Quod si nomen Christianum sub tanto auctore honoratur, intelligi profecto necesse est quod alias jure his [Col.0555A] omnibus, qui bene vixere sub gratia gloriosior retributionem praerogativa reddatur.Nubes est levis quae pluvias effudit. Quam sublimem possideat gloriam.---Videamus igitur quo piae compunctionis jubilo, diei isti, quae tam rutilo sole, coelo, inferis, terraeque perfunditur, gratulemur: per quam dum introitum sol ille ad nos habuit, ad infinitam diei ipsius claritatem, et sub ipsa die degentium glorificationem, perpetuae suae et nostrae nobilitatis donativa circumtulit. Haec est nubes illa levis, quam sol verus iste conscendit, juxta Isaiam, ut tenebrosam mundi hujus illustraret Aegyptum (Isa. XIX, 1): quae pluvia totius fecunditatis internae terrenorum pectorum glebas emolliit: ipsa enim salubrium omnium doctrinarum cataractas [Col.0555B] aperuit, praesertim quae panem angelorum mundo exposuit. Quae tantam a peccati omnis additamento in se levitatem habuit, quantam sacrosanctae Christi dignitas carnis animaeque commeruit. Ipsa igitur ex qua tantos animae ac corporis haurimus honores quid excellentiae habeat, quod Dei Filium corporaliter in sua carne contulerit, attendamus. Si post exhaustam beatissimi ventris aulam minus habuit, forsitan aliquod detrimentum ejus, quam ad plenum gustaverat, gloriae sensit. Absit! Securus ex ipsa loquar, si laeta fuit cum tolleret quod usquam creaturae non licuit; laetior plane cum gloria et honore coronatum assidere Patri aeterno cum apostolis vidit; et quandiu meminerit se peperisse Deum, nunquam ne ad punctum imminui sentiret, [Col.0555C] quem in concipiendo habuit laetitiae fructum. Si Christus Deus quia se humiliavit exaltatur, ergo ipsa perenni residuo gloriae quod totum Deum contulit potitur; imo clarificato provehitur, quanto reginae clarius est Filium videre regnantem quam ex eo se scire praegnantem.Super limen itaque hujus portae princeps adoret, id est in spiritu et veritate adorantes inspiret. Unde est: Adorate scabellum pedum ejus, quoniam sanctum est (Psal. XCVIII, 5). Si enim de Christo homine dicitur: Adorate eum, omnes angeli 297 ejus (Psal. XCVI, 7), de Deo nulli dubium quin adorent. Quid sanctius, quid ea adorabilius carne, ex qua Christus gignitur, quae habet identitatem [Col.0555D] cum ipsa, eademque Dei Filio unitur? Et certe in mundo positus si puer parentibus subditus (Luc. II, 51), juxta quod tulerant suae ipsius scita legis, ipsos honorat; non est plane mirum si id ipsum quod in ea virtutis et gloriae indidit, quod significat portae limen, adorat. Adorare namque sicut pro divino cultu, sic aliquoties pro reverentia ad homines ponitur, sicut Nathan propheta David adorasse scribitur (III Reg. I, 23). Unde et Jacob fastigium virgae Joseph ab Apostolo adorasse dicitur (Hebr. II, 21). Quod est in magna veneratione habuisse summam ejus potentiae, quae sic inseparabiliter a Deo paratur. Si de sanctis quibus Dei filiatio promittitur, quod honorabile sit nomen eorum coram ipso dicitur (Psal. LXXI, 14), dum id in eis Christus honorat, quod ab [Col.0556A] ipso tribuitur; ipse in Matre naturam propriam, unde ex debito sibi obnoxius est, non venerabitur? Pro quo aliis longaevitatis praemium praerogatur, a qua passus est accipere quod homo vocatur? Si apud illum honori exstat, a quo totum quidquid est sumpsit, nobis tanto propensius honorabilis esse debet, quanto suae universorumque saluti eam necessariorem feminam sperare quis praevalet. Super limen ergo portae apud Ezechielem adorat (Ezech. XLVI, 2), cum per humilem obedientiam ejus menti specialiter insidens, seipsum in ipsius glorificatione mirificat.Injurias sibi ab haereticis et malis illatas ulciscitur B. Virgo.---Deinde egreditur (Ibid.), quia quod apud se benedictam illam beata interioritate provexit, manifesta, imo, ut ita dixerim, secunda post se [Col.0556B] omnipotentiae apud homines auctoritate retexit. Quis enim vel hebes nesciat quod ipsa est quae per Filium coelo praesideat, terris imperet, inferos urgeat? Princeps ergo egreditur, cum per Principem Matris principis virtus emittitur. Porta autem non claudetur usque ad vesperam (Ibid.). Clausio hic non ad virginitatem, quae saepius est repetita, refertur. Porta igitur usque ad vesperam ista non clauditur, quia clementiae ejus aditus usque in finem saeculi nulli pie petenti obstruitur. Non claudetur autem dicitur, aperietur; ipsa enim quae post sancti Spiritus dationem cognita est nostram omnium Virgo fudisse salutem, in suae propalatione gloriae, nullam deinceps passa est vetustatem; sed sicut Filii sui fides nullis persecutionum acta turbinibus destitui [Col.0556C] potuit, imo promoveri non desiit, sic benedictae ipsius Matris honor non dico tepefieri, sed in dies pro successu temporum non semper exaltari nesciit. Si enim in singulis fidelium aetatibus Christiana sententia, quo amplius ventilatur, astruitur, et discussa nil aliud quam solidum respondere addidicit, sic ipsius in saeculum clarificanda virginitas, et nullis haeresibus devirginanda fecunditas vel momentaneae obumbrationi succubuit, imo imperiosissime ultrix injuriarum suarum per revolutiones temporum, unde et ubique quantum regnaret mirabilibus ostensis aperuit.Proprium ipsi est misereri, utpote sequester inter Deum et homines.---Unde sequitur: Et adorabit [Col.0556D] omnis populus terrae ad ostium portae (Ibid., 3). Si princeps hoc quod ex ea accepit, id est integumentum propriae humanitatis adorat, membris scilicet suis adorandum insinuat, rectissime populus terrae, non pulveris, fide stabilis atque fructificans non volatilis, ipsam gloriosiorem supercoelestibus creaturis, utpote quae auctrix, et novae Dei Filii creaturae alitrix est, non modo ut caeteros sanctos honorat, sed quasi superparem Christi humanitatis adorat. Ostium vero est ad portam aditus patentissimae omnibus dulcedinis ad Mariam. Quid enim miserationum illi benedictae non influat, ex qua fons totius ad cunctos qui tenere poenitent peccatores largitatis et gratiae manat? Cui enim totum quod est misericordia se infudit, quomodo dissentiet ab eo quod in se continens [Col.0557A] ad nos fudit? Ipsi plane misereri est proprium, quia quae se ad tanti immensitatem officii misericorditer a Deo perpendit assumptam, factamque inter ipsum Deum hominesque sequestram, non immerito adeo specialia ad nos habet viscera, ex quibus et propter quos est tam singulariter excellens ut misericordiam consequeremur effecta, quia enim nullo modo idonea ut competit pertingendi ad Filium et interpellandi ipsum cuiquam facultas suppetit, quae eloquentia ei cujuscunque mediatoris gratior, imo tantopere grata esse valebit, quam ejus quam honorare, ut sic dicam, cogitur et jure necessitudinis et suae imperio legis? Si enim audientiam suam ab ea in aliquo absentaret, nullus ad rogandum nisi miserabiliter repudiandus accederet. Plane qui naturam condidit, et naturae [Col.0557B] jura consequenter instituit, nulli dubium quod apud eum personalitas materna praeponderet, cum id in causis mortalium ingenita bonis omnibus consuetudo conservet.CAPUT VII. 298 Evangelium in Assumptione B. Mariae legi solitum explanatur.---Praeterea a plurimis quaeri solet quare in ejus Assumptione Evangelii illud legi solet capitulum: Intravit, scilicet Jesus, in quoddam castellum (Luc. X, 38). Quod quanto juxta historiae corticem peregrinari videtur ab ipsa, tanto secundum sensum moralem pleno contemplationis statu subsistit in ipsa. Quod si det Deus dicere ex sententia poterunt monstrare sequentia.Intravit Jesus in quoddam castellum. Quoddam solemus [Col.0557C] dicere de ea re quam nolumus exprimere, aut nequimus. Castellum autem ex vallo et muro, turrique conficitur, et id ipsum a castrando, et coercendo vocatur. Illius igitur benedictae conscientia castellum fuit, quae quidquid Deo in se displicere poterat funditus arcere non destitit. Sed hoc prius habet vallum, cui ante omnia usquequaque non defuit totius humilitatis imum. Muro denique cingitur, cum mens ejus beatissima interius bene sibi provida, exteriori corporis sensuum custodia communitur. Turris introsistitur, cum in humili corde, castigato jam corpore, spes in Deum unica tota proceritate porrigitur, verbi gratia, cum enim Domini totius majestatis sibi denuntiata fuisset infusio, [Col.0557D] quid in ejus ore nisi ancillaris humilitas sonuit, quid ejus tota deinceps vita nisi silentium et modestia fuit?Sanctissimi ejus actus describuntur.---Unde est: Maria autem conservabat omnia verba haec, conferens in corde suo (Luc. II, 19). Ubi considerandum in quantae sublimitatis femina illa angelis praeficienda vallo delituit, quae cum ipsum Deum animo et ventre jam gereret, inimitabili sese dejectione cohibuit. Cum enim beatam ab omnibus generationibus dicendam se esse diceret, et tantae gloriae conscia existeret, maxime mirum fuit quod ea se humilitate continuit; quod in cujuslibet peccatoris habitu multum laudari potuit. Quae denique ei exterius observantia fuerit, ex ejus in qua ab angelo [Col.0558A] reperta est solitudine pensari poterit. Ubi non garrulorum, non amasii praesentiam offenderit, sed sola Dei cui innutrita fuerat contemplatione contentam repererit. Quin et videri impatiens cum qua festinatione montana conscenderit, et cum cognata anu Virgo trimestri morari mansione delegerit; quod juvenculae non minimum insigne exstitit. Et inusitati caelibatus ostentum, ut morum pondus anilium, motusque severos non modo pateretur, sed avidissime alacritas puellaris expeteret, ad haec tanti majestatis gaudii cum ineffabili concepisset affectu. Ad quem prorsus gloriae collatae redundantiam magnanimi respectu contulerit, ex eo propalatum est quod ipsa concinuit: Magnificat, inquit, anima mea Dominum; et exsultavit spiritus meus in Deo salutari [Col.0558B] meo (Luc. I, 47, 48), etc. Habes ergo superius murum, habes istic turrim. Quoddam itaque castellum est, quod videlicet a nemine excogitari, nedum exprimi potest; quid magnificentiae exterius, quid pretii intro habeat, quae Dei mater est!Martha turbata qui B. Virgini competat.---Illius activa vita.---Mulier quaedam Martha nomine excepit eum in domum suam (Luc. X, 38). Per mulierem actualis fecunditas, imo fecunda beneficiis actualitas designatur. Haec Martha dicitur, quia multis amaritudinibus provocatur. Hinc est quod ei dicitur: Turbaris erga plurima (Ibid., 41). Secundum haec enim nomen ejus interpretatur. In domum suam eum excepit, cum Virgo post Filium omni humana natura felicior Dei Filium concepit. Domus autem [Col.0558C] fuit animae, domus uteri. At vero exceptrici illi quae actualitas inesse potuerit vestigandum. Caeteri sancti suis commembribus officia munificentiae pendunt; haec vero ipsi suo universorumque Capiti specialiter ministravit, quod alii generaliter vestigiis ejus attribuunt. Si enim vulgo egenti tunicam praebeas, illa omnipotentis Filio ex Dei Spiritu et suo sanguine corporeum schema compegit. Si panem porrigas, illa suo Creatori beatorum uberum fomenta suggessit. Si moerenti solamina praestitisti, ista gaudii universalis altrices lacrymulas maternae dulcedinis blandimento detersit. Quidquid praerogare poteris beneficio, haec felici praecessit obsequio. Vis audire amaritudines quibus juxta vocabuli etymologiam, [Col.0558D] gloriosa, quae sic obsecundat, mulier irritatur? Tuam ipsius, inquit, animam pertransibit gladius (Luc. II, 35). Quot Filius probra inter praedicandum sustinuit, tot mucronibus multo gravius quam qui perferebat, imo cui irrogabantur ipsa succubuit.Illius vita contemplativa.---Et huic erat soror nomine Maria (Luc. X, 39). Scitum ubique est contemplandi gratiam in Mariam signari. Et utraeque sorores dicuntur, quia in conscientia ex uno divini amoris semine procreantur. Hanc vero benedictam super omnes homines hujus credimus gloria virtutis imbutam, in quam enim plenitudo divinitatis ad integrum sese contulerat, non ad horam ut caeteri, non particulariter intinguendo sentiebat. Unde est quod sequitur: Quae etiam sedens 299 secus pedes [Col.0559A] Domini audiebat verbum illius (Luc. X, 39). Secus pedes sedit, cum in Christi humanitatis susceptione debita sese humilitate depressit; sedere enim humiliari est. Unde est: Surgite, postquam sederitis (Psal. CXXVI, 2). Porro pedes Domini, ipsius sunt humanitas, sicut caput divinitas. Inde et scabellum ipsa vocatur (Psal. CIX, 1), adorarique in psalmo jubetur (Psal. CVIII, 5). In qua Christi caro quasi quaedam ejus extremitas explicatur. Non immerito igitur benedicta illa secus hos pedes consedit, quia, dum perpendit quantus a se concipitur incomparabili suae dejectionis intuitu, ejus quem gignit aut bajulat, quasi extremis contactibus haeret. Cujus quanto proniori reverantia tractat carnem, tanto spiritualius acuminatur ad divinae, quae est Verbum, substantiae visionem. [Col.0559B] Si enim a sanctis viris dum Christi humanitas praecordialiter amatur et creditur, ad contemplandam sensim divinitatis ejus speciem pervenitur, illam, quae Deum et hominem in se congenuit, totumque intra se indifferenter habuit, de Dei gloria quid latuit? Cujus in hac contemplatione quanto fuit beatitudo secretior, tanto intellectus ad divina penetranda ex simplici et penitus indivisa intentione profusior. In spiritualibus non aliud est videre quam audire, audire quam videre. Quid est ergo audire Verbum, nisi intelligere Deum? Sedens itaque verbum audit, quia per eam quae humilibus datur gratiam, beatissimae Virginis matris, animum, non praegustando, sed se universaliter ingerendo divinitas imbuit. Si enim deitas seipsam latere potest, et [Col.0559C] ipsam benedictis omnibus, ut ita dixerim, benedictiorem aliquid divinum latere potuit, cujus cordi et utero quidquid illud est, quod Deus est, in nullo defuit.Martha autem satagebat circa frequens ministerium (Luc X, 40). Frequens ministerium circa quod satagit, ipsa est sollicitudo circa curam Dominici corporis, quam in benedicta Virgine actualitas sic ministrat ut exterioris hominis obsequio magis quam contemplando Deo aliquoties insistendum credat; quod enim carnaliter genuerat, et prae oculis semper habebat, nimirum ferventiori studio indesinenter ardebat. Quod plane ad manum praesto constat, animus multo magis affectat; et quod minus sensibus [Col.0559D] adjacet, id intellectualitatis acies difficulter penetrat. Animum nempe colligere ad contemplationem, quietam postulat a strepitu forastico intentionem. Unde et stare dicitur, quia crebris ab ea conflictibus laboratur. Dum enim ab Herode occidendus quaeritur, dum Judaico jam juvenis livore impetitur, dum praecipicio intentatur, dum convitiis obruitur, dum ultimo cruci addicitur, multo actualitas in ea animi bello distenditur.Domine, inquit, non est tibi curae quod soror mea reliquit me solam ministrare? (Ibid.) Quod est ad ipsum Verbum, cui audiendo contemplatio vacat, dicere. Cum sim et infantiae obsequiis, et juventae infortuniis continuis vexationibus occupata, et compassione detrita, nullus hic locus contemplationi et [Col.0560A] internae quieti jam est, in quo laborum et dolorum detentio crebra hanc obsidet. Et quia pro his illam certum est extra se, velit nolit, fieri, jube eam ad unum actualitatis officium cohiberi. Nulli namque dubium est quod in corde beatissimae Virginis maxima inter utrumque statum super hoc altercatio fuerit, dum hinc in Deo videndo delectatur, illinc corporali ejus cura distrahitur. Sed attendendum quod dicitur solam. Si sola actualitas ministrat, profecto contemplatio vacat. Quae utique si aliquando actualitati inflectitur, procul dubio annullatur. Quae ergo sine interna quiete nil agere sinitur, dum erga plurima conturbatur, ad spiritualia non levatur. Quomodo itaque illa quae se solam relinqui queritur, ab ea quae inter molestias nulla est, adjuvatur? [Col.0560B] Sed ipsa actualitas a contemplatione auxilium habere videtur, cum mens uniformiter quod in se praeponderat, exsequitur; nam cum actualitas aliorsum tendit, et mens contemplandi avida secreta requirit, ex eo ipso quo de curarum multiplicitate se retrahit, quasi sorori officiosae opitulari desistit. Itaque adjuvaret, si a desiderio speculandi quiesceret. Solam igitur non relinquit, si mens quae contemplari proposuerat, actualitatis curas non refugit. Contemplatio ergo quandiu Deo speculando feriatur, solam actualitatem non adjuvat. At mens si a contemplandi amore fatiscat, in quantum ab eo deficit, liberius jam actionalitati insistit, et ex hoc solam adjuvat.Nisi Deus se carne contexisset, nunquam ferri potuisset. Attamen Dominus unum esse necessarium [Col.0560C] pronuntiat, ut enim de gloriosa illa femina taceamus, quae per ministerium, quod carni illi sacrosanctae exhibuit, ad divinitatis suprema pertigit, omnis sanctus non nisi per fidem amoremque humanitatis ad scientiam pervenit divinitatis. Unde est: Nisi ego abiero, Paracletus non veniet (Joan. XVI, 7). Officia quoque, quae suo, dum adviveret corpori exhibebantur, approbans ait: Pauperes semper habetis vobiscum, me autem non semper habebitis (Matth. XXVI, 11). Quid ergo benedictae illi magis necessarium quam corporis Dominici 300 integumentum? Quod dum texit, superni numinis sacramentum, multum ei ut ad internum lumen attingeret, praestitit adjumentum. Si enim Christus se carne non tegeret, purus [Col.0560D] ille deitatis ignis quo se caperet? Et certe ne ipsa quidem caro, Deo in se latente, tolerabilis esset, nisi mentis ejus sinum virtus Altissimi obumbraret.Continuo Dei visione in terra posita est B. Virgo. Maria optimam partem elegit, quae non auferetur ab ea (Luc. X, 42). Licet igitur beatissima Virgo dulcissimi Filii corporalibus nimium distrahi videretur incommodis, et exterioribus detineretur officiis, nulli tamen credibile sani capitis habeatur quin illa, quae Deum universitatis auctorem intra se contulerat, unquam ejus quem semel totum hauserat, quod nulli humanae creaturae est licitum, continua contemplatione vel ad horam fraudaretur; quibuscunque enim Filii angeretur doloribus, nunquam tamen fidei ejus, [Col.0561A] quem indubie Deum noverat, fervor intepuit, praesertim cui dispensationis ipsius occulta dispositio nequaquam fuit. Nam quod de nullo sanctorum creditur, de illa universitate divinitatis tantum non dubitatur habuisse residui, ut quaque versum se ageret, nunquam a Dei visione desciret; quae enim plus habuit in terra quam angelus, non minor angelo esse debuit post tanti beatudinem partus. Si namque in angelis, qui ad ministeria diriguntur salvandorum (Act. II, 2), irremotus quocunque se vertant contemplationis tenor invigilat, quid in tanta tam ineffabili Genitrice agitur, quae proinde prae angelis regnat? In mente plane ipsius sancta, imo, ut ita dixerim, subdivina, absurdissimum est intelligi potuisse, post exhaustum tanti sacrarii locum, aliquod [Col.0561B] incidere detrimentum, ut quod parturiens habuerit, fuso partu perdiderit. Et siquidem plenitudinem divinitatis corporaliter concepisse dignoscitur quod totum jam enixa non habuit, quidquid tamen ad gratiam, gloriamque cordis pertinet, nullo modo minus habuisse a fidelibus aestimatur. Sicut sane sanctus Spiritus, cum super apostolos et credentes per linguas apparuit (Act. II, 3), recedente miraculo in eorum cordibus per scientiam, fortitudinem, et amorem sine imminutione remansit, ita post exhibitionem coelestis puerperii, excellentia divinae amplitudinis in virginea mente, sine ulla contemplationis pristinae minoratione resedit.Recte igitur dictum est, Non auferetur ab ea (Luc. X, 42), quia sicut in ipsa facta sunt nullorum saeculorum [Col.0561C] eventibus similia, sic qua semel imbuta est, eidem perseveravit animi eminentia; alioquin si post partum desiisset, praedicta virtus videretur functoria. Etsi ergo conceptus tempore haec in Virgine viguit gratia, hac scilicet quasi conditione ut tepesceret, aut desineret postea; unde ei in coelis praeter humanum modum terris, et inferis tanta potentia? Profecto ubi initium et finis tantis privilegiis convenere; media nunquam fateor detrimento alicui patuere. Ad hanc itaque cessit optimae partis electio, quia quibuscunque famulatibus intra ipsam Martha discurreret, ad internae semper dulcedinis nucleum ejus convertebatur optio. Unde et Maria stella maris, aut illuminatrix dicitur; in mari nempe [Col.0561D] ex quo turbatur erga plurima stella et illuminatrix est, quia in tentationibus saeculi, quas actualitati inserviendo aliquoties patitur, jugi et invicta inter turbines speculationis luce fovetur. Haec de capitulo praesenti dixisse sufficiat, ut videlicet ostenderemus quomodo hujus ineffabilis Dominae praedicationi conveniat.CAPUT VIII Praeterea et Isaianum illud discuti operae pretium aestimamus si forte praemissis arrideat: Quomodo, inquit, descendit imber et nix de coelo, et illuc ultra non revertitur, sed inebriat terram, et infundit eam, et germinare eam facit, et dat semen serenti et panem [Col.0562A] comedenti, sic erit verbum meum quod egredietur de ore meo. Non revertetur ad me vacuum, sed faciet quaecunque volui, et prosperabitur in iis ad quae misi illud (Isa. LV, 10, 11). Imber descendit, cum angelus ad Virginem verba incarnandi deposuit. Nix de coelo venit, cum se a Patre sanctus Spiritus non virginum sublaturus, sed candorem munditiae ei superexcellenter aucturus infudit. Qui enim potuit dare conceptum prius in ea per fidem ([1 ), cum actuali abolevit originale peccatum. Illuc ultra non revertitur, quia mens benedictae illius a percepta nunquam spiritualis gratiae praerogativa cassatur. Illuc nempe reverteretur, si suscepta in vacuum sine fructu accipientis ad Deum qui dederat, referretur, et hoc est pars Mariae, quae ab ea non aufertur [Col.0562B] (Luc. X, 42). Inebriat autem terram, cum insensibilem, ad universos passionum internarum motus, sanctus Spiritus Mariae reddit conscientiam. Ebrietas enim sensum doloribus illatis adimit, postmodum infundit, cum non aliunde sed ex se ipso concepturam imbuit. Nota dictum. Si secundum litteram loqueretur, prius infundit, postmodum inebriat, poneretur.301 Germinare eam facit, cum sine semine nostrae redemptionis pignus hinc elicit. Cum germinare dicitur sine praemissae sementis memoria, indubie innuitur singularis benedictae Mariae in conceptu munditia. Dat semen serenti cum quae spiritualiter concepit, cum eo quem peperit spirituale etiam [Col.0562C] semen emittit. Semen serenti exinde datur (Isa. LV, 10), cum generalis sanctorum praedicatio ex Christi incarnatione exorta dispergitur: sed hoc doctoribus. Et panem comedenti (Ibid.), illum videlicet qui de coelo descendit (Joan. VI, 33), et qui quotidianus a nobis petitur, nulli alii debitum, nisi qui avida eum cordis fauce complectitur.Sic erit verbum meum quod egredietur de ore meo, nullis dictionum motibus explanatum, sed incircumscriptae rationis arcano ab humanis conatibus disparatum. Hic est liber ille qui ab hoc ipso propheta sumere grandis jubetur. Sume, inquit, tibi librum grandem, et scribe in eo stylo hominis (Isa. VIII, 1). Hoc nempe Deus apud Deum Verbum stylo, id est intellectu solius Dei capi poterat; [Col.0562D] sed ut capi utcunque ab homine posset, circumscribi humanitus voluit. Hoc ergo Verbum egreditur, cum se visibile per carnem exhibere dignatur; et hoc de ore, id est de spiritu; ore enim spiritum emittimus. De ore namque egreditur, qui ex sola spiritus puritate in Virgine procreatur: Non revertetur ad me vacuum (Isa. LV, 11). Vacuum plane rediret, si Dei Filius ad id quod coeperat inefficax exstitisset. Nota quod superius dicitur non reverti, hic etiam, sed non vacuum: a virginea enim se nunquam ne ad modicum, mente retorsit, sed qualem in filio denuntiando reperit, usque in finem proprium, perseverante eadem animi gloria, semper florentior in [Col.0563A] seipsa coaluit; Filius autem licet non vacuus dicitur reverti, quia visibilitatem quam assumpserat, dexterae necesse erat paternae restitui. Is facit quaecunque Pater voluit, dum salutem humanam non sine suo cruore exercuit, et hoc est quod nequaquam vacuus rediit. In iis vero ad quae mittitur prosperatur, praesertim cum a sua dextera, quod est divinitas, mirabiliter deducatur, quia ex eo quod passus est, nemo in eum pie credulus non salvatur.Cui illud quoque haud multum dissimile est, quod idem alibi ait: Rorate, coeli, desuper, et nubes pluant justum, aperiatur terra et germinet Salvatorem (Isa. XLV, 8). Quid sunt coeli nisi arcana consilia divinitatis? Unde ipse Filius: Ego, inquit, de supernis [Col.0563B] sunt (Joan. VIII, 23). Coeli ergo rorare dicuntur, cum divinae miserationes hominibus propitiaturae flectuntur. Nubes pluunt, cum quod in se continebant, super Christo nascitur dicta prophetica evidenter ostendunt. Terra aperitur, cum a benedicta Virgine verbis angelicis felicissimi uteri, imo beatissimi animi sinus obedienter panditur. Haec est illa terra de qua dicitur: Benedixisti, Domine, terram tuam (Psal. LXXXIV, 1); ex qua benedictione, id est a Deo ingenita fructuositate captivitas Jacob avertitur. Haec est etiam, juxta librum Sapientiae, terra posita in immensae castitatis arido; et campus, quem nullus conjugii vomer exciderat, sponte germinans ex humilitatis profundo (Sap. XIX, 7). Nota proprietatem verbi quia non de satis, sed de sponte [Col.0563C] nascentibus germinare dicitur: quod ad Virginem refertur.CAPUT IX. Quam gratum est Filio matrem Virginem laudibus extollere.---Ad laudem communis Dominae haec tantilla perstrinximus; in quibus etsi parum fecimus, affectum nihilominus ostendimus. Cujus gloriae summam tametsi anima nequaquam capimus, nedum lingua solvamus, conatum ipsum tamen non sine praemio magno esse putamus, licet plane mentis devotionem vocis officia nulla commendent, et ad supplendum quod sentimus facultas parva suppeditet, verum affectare feminam illam, et praecordiali amore complecti, non modo ipsi gratificum [Col.0563D] quae ubera infinitae pietatis praetendit ad omnes, sed singularis etiam et aditus per ipsius honorificentiam ad Filium, qui non minori voluntate acceptare dignoscitur quidquid ei reverentiae exhibetur, quam si suae cantarentur laudes. Si enim in sanctis suis Deus laudari jubetur (Psal. CL, 1), et hoc ideo quia quod de eorum virtute retexitur, ad Deum, qui dederat, non immerito reportatur. In hac ejus peculiarior laus est, quae non solum in eo praecellit quod mater est, sed quod ad levandam nostram miseriam ineffabiliter acclinis est: quod certe apud eam ex debito constat, quia quos Filius sanguine liberat, dignum est ut haec sereniori dignatione [Col.0564A] confoveat; plane et ipse inter homines sexus viscerum plenior esse solet.Quamprimum igitur, cum sit Deo, qui misericordia totus est, plena, nec natura vacet, qua fit miserendi studio prona, et id amare debeat ex debito, pro quo se Filius addixit patibulo; in ipsa nostrae intentionis figamus anchoram, cujus vox universorum intercessionibus praestat cum venerit coram. Et cum penes liberalem Filium in hoc saeculo soleat in tantum praeeminere matris auctoritate, ut magis jubeat quam exoret; ille qui quondam se ei fuisse non diffitetur subditum, non poterit, securus dico, in omni re illi praestabilem negare seipsum; et quod, ut humanitus loquar, non prece, sed nutu 302 illa intulerit, procul dubio [Col.0564B] constans erit; et quis sanctorum illa significante tacebit? Quae cum omni supercoelestium agmini spectabilis ac reverenda credatur, cum sanctis caeteris super suis petitionibus haud morosa a Domino audientia non negatur. Tum isti post Filium super omnia benedictae quidquid libuerit, prae omnibus quanto praestantior est ad vota praestatur.Cur beata Virgo illis temporibus miracula ediderit.---Inde est quod fidem, quam de ejus excellentia habemus, huic nostro tempori ostentis potissimum mirabilius astruit. Et corda, iniquitate abundante, torpentia ex iis recalificans, munificentiarum insolitarum impensione recolligit: haec eadem namque signa, quae antiquitus fidei aedificandae valuerant, jam nunc eidem sine operibus vix constanti et moribus [Col.0564C] erigendis valent. Unde ipsa ingenitae benignitatis haud immemor, non minoris modo gloriae portenta percelebrat, quam quondam mundo adhuc fideliore sueverat. Hinc se post Jesu Domini nomen unicam cui resipiscamus edocens, et suum quasi ultimae necessitati concursum necessariorem declivibus saeculis indicans; quia enim hodie non est praedicator qui mutiat, ipsa seipsam quaeri debere, seque etiam non rogatam opitulari velle signis enuntiat. Igitur quoniam quanta sit, quantumque veteribus portensa praeconiis significare voluimus, dignum est etiam ut quae nostra aetate peregerit intexamus. Rei autem gestae locus, ac testes tanta sunt contiguitate probabiles, nec sua numerositate [Col.0564D] putabiles, ut scrupulo vel insanus haerere non debeat.CAPUT X. Miraculum de muliere, Teodeberta nomine, ab igne liberata .---Chiviacus villa est episcopii Laudunensis, ab ipso oppido interstitio ferme duorum millium distans, in qua vir quidam cum sua conjuge commanens, filiam ex ipsa inter alios liberos extulisse dignoscitur. Quae annorum nubilium cum habitudinem attigisset, et jucundiori tunc tempori opportunitas substantiae arrisisset, adolescenti cuipiam nuptum datur. Hunc utriusque parentis affectio sibimet charitudine tanta contraxit, ut sine [Col.0565A] privatae rei dispendio juveni cum puella sub eisdem aedibus mensa thorusque forent. Cum igitur in paternis illa cum viro sic ageret, et mira mater diligentia eum causa filiae excoleret, non major poterat reperiri puellae amor ad puerum quam socrus ad generum. Ipsa igitur celebribus eum ornabat induviis, opipare satagebat in epulis, ipsa faciem ac crines eluere, cubitum ituris mollia sternere, quaerenti mancipium prima assistere, officium, praeter thalamos, in omnibus praeoccupare filiae, et, ut universa contraham, non matronae imperium, sed discursus exhibere pedisse quae; nihil tamen adulterinum moliebatur haec cura. Ut scilicet quasi ad se ei ingerendam distraheretur a filia, sed ut aetati lubricae propriis filiam obsequiis commendaret, et [Col.0565B] adolescenti totis urbanitatibus accurato filiae affectum alliceret.Interea diaboli versipellis astutia in partem retorquere sinistram quidquid benevola intentione fiebat, et socrui per maledicos naevum multae foeditatis inurere, quod videlicet nequaquam gratia prolis id faceret, sed ut eidem pro filia sese mutaret. Cum igitur incrementum sumeret in dies tam absoleti rumoris acerbitas, et mulieris animum concuteret tantae falsitatis intoleranda malignitas, quanto se sentiebat superillatione probri hujus insontem, tanto aegrius ferebat dici unde quod pietatis studio exercebat, vulgi ipsa verteretur in fabulam. His itaque post aliquod tempus evicta molestiis, coepit quem tantopere arserat subito fastidire juvenculum, verens [Col.0565C] ne de caetero nota viveret, si eum quotidie prae oculis haberet; unde non a suo eum, quod satis esset, contubernio dirimere, sed perimere jam destinat. Boni enim consuluisset, si eum solummodo a sui frequentia dimovisset; at illa ad ferrum se contulit, malens hominem de medio fieri quam obscenae pateret opinioni.Mulier generum occidendum jubet.---Autumnali itaque tunc tempestate promota cum duobus pueris pactum ex placito locat, vicenos cuique solidos pollicens si eum, uti docebunt sequentia, trucidarent. Erant autem ii, ut fertur, genere Nervii, qui, vindemialibus lucris adacti, in provinciam Laudunensem sese contulerant. Ibidem ergo aliquandiu [Col.0565D] cum mercedis tum inusitate escae novitate moratos mulier praelibata sponsione aggreditur; iidemque acres ex natura, animo, pretio exacuti, explendo facinori coarmantur. Quadam igitur die virum proprium ex industria quidpiam foras acturum dirigit, filiam pariter aliorsum falso nacta occasione transmittit. Quibus ab aede digressis penum mulier secreto aperit, conductitios satellites introducit, hocque a foris obserato, generum nec mora ut vinum pransuris exhibeat sollicitare intendit; qui sumpto ocius lado cellarium reserat, sed priusquam in vas vina deponeret, ab iis qui latebant intro pervaditur, et illico strangulatur. Quod factum cum illa rescisset, jubet corpus statim ab ejusdem sceleris auctoribus tolli, et in domus superiora delatum [Col.0566A] lecto, quo cum filia cubitare consueverat, supinari, sabanoque ac vestibus ac si somnolentum operiri.Exacto interea exiguo temporis spatio, herus 303 domum redivit, ac filia; et de prandio in commune tractare coeperunt, quibus solitum accelerantibus larem, filiae mater eloquitur: Vade, ait, et maritum, qui modo dormitum sese deposuit, excitare festina. Procedit ad stratum usque juvencula, soporatum juvenem nomine vocat, tactu quoque morantem provocat; cum ne utique ille compellanti ac vellicanti conjugi responderet, defunctum cunctis complosis palmis inclamitat. Concitatur familia, vicinia glomeratur, tanto miserabilius subito illius illacrymantes casui, quanto justius super ejus intestatione [Col.0566B] dolebant. Funere igitur ab omnibus vera animorum aegritudine conclamato, mater generi, imo filiae homicida fucatis moeroribus obstrepebat, caeteris placidior ejulabat. Tanto ergo lamentabilius bonas hominis habitudines, lepiditatem morum, verbi elegantiam, scitae insignia formae, et ad haec obtutus prosequebatur invisos, quanto magis infaustae crudelitatis ausus fieri verebatur apertos.Poenitet ac crimen sacerdoti aperit.---Quo talibus modis elato, mulier et eventus utrobique siluit. Verum mulier foedi facinoris conscia ad se versum prima prosiliit et infructuosi poenitudine criminis acta presbyterum, cujus dioeceseos erat, facta confessione consuluit; a quo tanto malo convenientibus addicta jejuniis, aliquandiu sub eodem medicinae [Col.0566C] spiritualis fasce delituit. Plurimo autem emenso tempore inter ipsam et presbyterum oboriri contigit simultates; quam presbyter canonicae conditionis impatiens, quo atrociori potuit jaculatur probro. Generi necem fronti mulieris impegit. Hoc parentes juvenis ac si terrifico tonitru experrecti, ad praetorium Iberti vicedomini Laudunensis rem referunt. Is quantum in re militari vivacior, tantum exstitit in episcopii publica procuratione ferocior. Quid verborum laciniis trahor? Vicedominus villae se intulit, feminam corripit, juri sistit causam exigit, mulier non diffitetur, sententia Lauduni ferenda differtur.Porro dum cum ipsa idem causidicus cognationis [Col.0566D] ejus aliquos eidem notae subigeret, in me, ait, unicam his liberis arma contorque. Neminem noveris pro certo conscium iniquitatis objectae. Erat vero Elinandus per id tempestatis episcopus, vir plane quantum litteraturae invalidus, tantum administrationi forasticae, et ecclesiasticae praesertim institutioni non nescius. Latione igitur sententiae pontificis traducta in curiam, cum vicedomini haereret animus quid facto conveniens videretur, a quodam grammatico ei suggeritur, quod digne talis culpa incendii plecteretur; quod ille pro suorum morum acredine cum avida fauce legisset, quasi censuram publicam sua allegatione id roborat. At illa adeo triste judicium cum sibi accidisse prospiceret, quae jam diu facti pertaesa doluerat, nunc miserabilius saeculo [Col.0567A] huic desperata concutitur, quoque magis ei impraesentiarum omnia praeciduntur, eo universa animi acies statui futuro exponitur.Dei genitricis implorat auxilium. Illaesa medio in igne.---Ab apparitoribus itaque postulat ut ad cathedralem misericordissimae nostrae Matris ecclesiam ire liceat, et quis id profanus abnueret? multo comitatu qui pro puniendae exitio spectando convenerant, miserabiliter succenturiata progreditur, et media basilica ad suae purgationis cumulum, reatum proprium sub generali audientia confitetur. Deinceps communis saeculorum Dominae pietatem humi imploratura consternitur. Quantis ad eam, quae neminem miserum aversatur suspiriis, quanto angore rugierit, ipsa ex sequenti testificatur eventu. Inde [Col.0567B] a suo exsecutore citata, petiit ab oratione supplicium. Ecclesia Beati Justi, paululum montis devexo posita, circumsitis illic Britonibus oratorium praestat. Illic ministri vicedomini in promptu habuere tugurium, ad cujus furcam pedibus ac brachiis feminam sola tectam subucula colligantes sumptis ex vinea proxima arundinibus et spinulis. Illius antra tegetis strue multa conferciunt, ignemque subjiciunt. Quo exesa materiei congerie in favillam prunasque deposito, mulier consumptis libera nexibus stare videtur in medioAt parentes generi, quem illa peremerat, ejus invidentes saluti et ereptionem ejus ignis deputantes inertiae, animositate sacrilega rursus ad sarmenta, fruticesque concurrunt, focos circa illam usquequaque [Col.0567C] reficiunt, qui etiam impietate quam rabida, quae solius fumi vaporibus poterat offocari, liberatam miraculo non credentes, porrectis per ignis medium hastilibus atrocissime fustigabant. Quod solum valde eam focis innocentibus laesit; nam cum tota haec profligata fuisset ambustio, remanserat item discriminis expers. At vicedominus tantae spectaculo novitatis attonitus, omnibus nostratium regionum personis et partibus inaudito, barbariem protinus exhorruit rusticanam, eosque a propulsanda jam sancta femina heroica, ut par erat, severitate dispecuit, et per officiales extemplo direptis ignibus sibi asciri praecepit. Qua sibi exhibita, dum eam circum circa ex circumstantiis eventum aucupando dispicit, [Col.0567D] non dico interulam, sed ne crinium vel ciliorum particulam ne minime quidem addictam laesioni comperit, in quo potissimum sola vincula experta ignes obstupuit.304 Assumpta itaque ille Laudunum ipse contendit, et satis copiosiori urbem frequentia ingreditur ad gloriam, quam pridem habuerit cum proficisceretur ad poenam. Quam vicedominus cum domum propriam divertere potuisset, et curam inflictis doloribus adhibere, beata illa renuit, sed non alias plane ituram quam ad eam, quae se salvaverat, dixit. Vestigium igitur ad ecclesiam retorquet, media basilica dominae suae pro beneficiis nostro tempore [Col.0568A] inauditis gratulatura provolvitur. Indicibile est quid ibidem fuderit lacrymarum. Tacebimus jubilos qui multiplicitatem singultuum exhalabant, cum nusquam cohibere sese valeret turba videntium, quibus superexcellens, super tantae subsidio peccatricis generaliter praebebatur exemplum.Tunc eam vicedominus sola indutam linea cum pavimento haereret, sublata ab humero lacerna operuit, et post inexplebiles orationes et gratias, a terra exemptam domum ducit. Quam quia hastarum impulsibus laesa erat, et ignium commaculata favillis, balneis, et quibus potuit fomentis, nec non et stratuum mollitie mulcens, dum se putat restituere sospitati, post triduum consuluit Deus ipsius sempiternae saluti; tertio enim die salvatricis suae manibus [Col.0568B] spiritum secura deposuit. A qua plane potuit corporale exitium deprecari, in anima meruit fusa libertate beari; ex quo etiam benedictae ipsius claruit misericordissimum pectus; quod cum feminae illi tanta viscera in exteriori periculo praetendisset, post gratiae suae experientiam noluit eam mundana denuo conversatione foedari, sed mox quam cremando imaginarie sine laesura purgaverat, ad apicem supremae liberationis eduxit. Vocabatur autem mulier eadem Teodeberta .CAPUT XI. Miraculum de viro qui quod arari praecepisset B. Mariae Magdalenae festo die plexus fuerat, sospitati redditur.---In Gratianopolitano territorio vir quidam ex vidua, quae sibi nupserat, privignum habuerat, [Col.0568C] qui dum vitrico bubulci ferret officium, dies beatae Mariae Magdalenae natalis obvenerat, quam idem juvenis indictione sacerdotali cum audisset ab opere forensi inhibitam, vitrico agricultum imperanti reverentiam vetitae solemnitatis objecit. Vocabatur autem idem Petrus. Vicit vitrici jurgantis imperium, bovesque aratro subjungens cum ipsius operis, ac animalium exsecratione prosequitur. Cum ergo jugibus coepta maledictis illapidat, inutile sibi exauditur ad votum. Nam boves ac utensilia motis subitaneo tonitru elementis, fulmine absumuntur, et ipse qui id fieri exegerat, imprecando, supplicio atrociori quia diuturniori addicitur. Quae enim bruta ac lignea coelestis flamma voraverat, eadem ejus pedi extemplo subripuit, quem in brevi cum reddidisset [Col.0568D] exesum, tibiam quoque pervadens cruris pariter suprema corripuit; carnes namque vorans, nervorum duritia tabidis fluoribus latescente, ossa retexerat, eademque casu quotidiano usque ad geniculum hac illacque disperserat; ad haec cruris pulpa deficiens usque ad ipsa narium inguinumque contigua nudo osse jam male pendulo, pari sententiae succumbebat.Cum igitur pro misera sua habitudine, et putori, et pudori suis coepisset esse parentibus, totum subsidio divino se contulit, et ad quamdam ecclesiam beatae Mariae Magdalenae nomini dedicatam efferri [Col.0569A] se petiit; nec id plane injuria, ut cujus temerata festivitas occasio punitionis exstiterat, si sibi placeat satis ultra tandem remedii causa rursus existat. Cui spei fortunatior quam sperabatur a plurimis eventus accessit; nam sacer ille, qui partes jam corporis superiores attigerat ignis, merito illius exstinguitur, quae ad pedes Jesu concupiscentiarum ignem exstingui meruit lacrymis. Interea unius experientia pietatis jam jamque majora praesumens, cum ab extremis partibus prorsus esset inutilis, comperit quamdam ecclesiam Dei genitricis, communis dominae, celebribus ubique dici miraculis insignem; habebat et Hippolyti martyris memoriam, ad quam cum se devehi impetrasset, ingreditur navem, quam dum molitur ascendere, os illud quod protendebatur [Col.0569B] aridum, quo nescio infortunio pupi illiditur, et a sua compage resolvitur. Quod ille sumptum cum ad basilicam appulisset, intra parietis ecclesiae foramen abscondit.Coepit igitur inibi crebris obsecrationibus mundi interpellare reginam, ut quod aliis impendebat valentioribus, sibi prorsus impoti non negaret. Contiguum fuerat Natale Dominicum, et miles quispiam saepe eum intuens basilicam reptando subire, eleemosynae causa in domum propriam declinare suasit. Cum ergo illic aliquandiu desedisset, die quadam ad rivulum proxime defluentem sese contraxerat, et cruorem, qui veteris vulneris stillabat ex venula, haustis manu laticibus eluebat. Quod procax aliqua [Col.0569C] mulier attendens intulit. Frustra niteris, Petre, quia nunquam aut coxam, aut tibiam habiturus es deinceps. Hanc Petrus vocem aegerrimo concepit affectu. Ea tempestate praefati uxor militis partu edito decumbebat, miles vero, ut familiarius illa rem gereret, in alteram domum concesserat. Pedissequae noctu nescio quid acturae, a camera in domum exteriorem devenerant, et Petrum subaudiunt 305 crebris planctibus ingementem, quorum gemituum causa haec fuerat: Virgo et mater super omnia benedicta, cum beato martyre Hippolyto in visione stratui ejus astiterat, quae martyri, ut jacenti videbatur, imperabat. Restitue, inquit, eum antiquo vigori. Martyr vero imperanti humiliter obsecundans crus, tibiam, pedemque quaquaversum olim [Col.0569D] sparsa, divinitus ad instar futurae resurrectionis in puncto compacta, recolligens, corpori ejus ac si surculum arbori coepit subjungere. In qua insertione tantis torquebatur angoribus ut vicissim non sine clamoribus substridendo, et crebris rictibus, membrorumque motibus quid pateretur indicando, praedictas ancillulas quae per domum vagabantur acciret.Irruunt igitur, et illato adjacentis cubili faro, dum hac illacque dispiciunt, duos pedes Petrum et duo habere crura reperiunt. Tantus illico ex hoc intuitu mulieres stupor exanimat ut se non eas quae venerant, sed mutari in alteras aestimarent. Contrectabant, et vera membra quae tetigerant, sentiebant. At contra inde id tam insolitum sibi provenerat [Col.0570A] aestuabant. Tandem difficillime excitatus, quis sibi restituisset amissa, a feminis perrogatur. Dixerat, inquit, mihi funesta mulier quia nunquam coxam, tibiam aut pedem essem habiturus. Cumque aperuisset oculos benedictam cum martyre Virginem adhuc lectulo aestimabat astantes, quibus invisibiliter absentatis, rem refert. Interea ad dominum curritur domus, eique insuspicabilis ille narratur eventus; cunctatur diu. Naenias quae ferebantur existimat, ab asserentibus tandem victus suis se aedibus infert, videt, vix prae stupore ad fidem se cohibet. Intra idem oppinum fratrem miles habebat unicum, cui super ipsa fortuna statim direxit nuntium, quem ille ex pridianis uxoris fetae epulis appellavit ebrium; at vero postridie oppidanis jam illo ruentibus frater [Col.0570B] ille factum videre sustinens credit.Additur ergo illi miraculo mirum quiddam, quod novum illud Dei opificium, et infantili teneritudine impari prorsus robore, et minus congrua inveni majestate. Coxa distabat a veteri in qua ex cruris alterius asperitate atque grossitie compositio valde diversa videbatur haberi; et hoc erat quod eorum qui eum ante non noverant valde adnitebatur fidei. Non tamen poterat cruri vetusto ad corporis sustinentiam ullatenus exaequari; attamen quorsumcunque migrabat, quocunque videbatur in loco, totum divinae commilitabat laudi, quod in ejus carne tam mirabiliter constiterat celebrari. Anno itaque integro magnificentia miraculi in homine claudicavit. Quo obducto, super omnes creaturas [Col.0570C] post Filium, et per Filium benedicta cum suo Hippolyto, sub eadem quae prius venerat et nocte, et figura revertitur. Cujus novum plasma cum jubente piissima martyr beatissimus contrectare coepisset, quidquid illi annotinae creationi defuerat, excepta teneritudine cutis, et specie novitatis veterano fenori simillime conformatur. Experrectus igitur, et visionis veritatem ex habitus pristini melioratione persentiens, dum superni spectaculi iterationem gestu suo cunctis enuntiat, et fidem facti roborat, et apud Deum, et Dei opera, nil existere imperfectionis acclamat.Leodegarius Vinariensis episcopus discutit miraculum.---Praeterea cum ubique loci rei adeo inusitate [Col.0570D] ferretur opinio ad Leodegarium Vivariensem, qui nunc advivit, episcopum pervenit relatio, idipsum plane in Gratianopolitano territorio, unde homo erat oriundus, fieri coeperat, sed in dioecesi Vivariensi finis obvenerat. Episcopus ergo insolito omnimodis rumore percitus, cum die quadam plurima procerum frequentia causas acturi coram eo venissent, adfuit et is in cujus domo acta res fuerat cum fratre proprio. Ad quos sic oravit episcopus: ÇCum vos inter omnes dioeceseos meae viros veraces ac conversationis legitimae norim, obtestor vos coram hac probabilium praesentia personarum, ut quae sincerius dici a vobis quaeunt super signo illo, quod apud vos gestum praedicatur, referatis in omnium qui praesto sunt audientia.È Qui assurgentes uti relata [Col.0571A] sunt retexuerunt omnia; a quibus etiam post perorationem ob astantium scrupulum dimovendum, certitudinem sacramenti exegit. Quo praebito, dilatis illico quas dicturi erant causis, pariter episcopus et proceres castrum adeunt, et hominem in ecclesia turba circumsistente reperiunt. Aggreditur Petrum episcopus, et primum de infortunio sciscitatus causas audit cum effectibus. Demum fortunae recentis eventus inquirens auribus relationem, ac rem obtutibus haurit. Perscrutatur denuo utrum aliquibus conjicere valeat argumentis, si eadem sibi essent insita membra quae prius an altera, respondit ille se nescire: ÇNon, ait, possum me hac illacque pro cruris ipsius novitate dispiciendo torquere, vos potius scrutamini, et si in ipso cicatricem repereritis [Col.0571B] ipsum quod quondam habuerim fore noveritis.È Subtilius quaerunt, nec mora vulneris signa conspiciunt, nec diffitentur mirabilem Deum.Igitur recedente episcopo cum ille pro tanta sibi impensa gratia quam Deo redderet vicem cogitaret, ad hoc tandem animum appulit, quatenus a forensi quod omnibus ubique erat factus theatro, Deo victurus soli sub reclusione secederet, et quia 306 erga se inaudita fecisset, dignum retur ut conveniens Dei munificentiae quid ageret. Itaque divinae speculationi sic vacans, cum de omnipotentis beneficio humanae visitationis praemia nulla jam quaereret, invenit diabolus contra ejus immunitatem quid machinarum ingereret. Sciebat plane maximum insentivum ad affectandam Dei genitricem, et ad [Col.0571C] sperandas magis ac magis ejus misericordias id miraculi omnibus accidisse. Unde nitebatur ex aliqua morum ejus corruptione, divinitus in ipsa perpetrata foedare. Quem ergo insolentissima Deus pietate sanaverat, insolentiori diabolus infestatione pertentat.Intempesta enim cujuspiam noctis hora dum cubitum sese deponeret, inopinate ad purum sine exuviis species, imo vera effigies sibi mulieris apparet. Quae cum caetera corporis, tum maxime puerperii ignominiam impudenter ostendens, ad foedos usus lenociniis moliebatur allicere. Porro blanditiis minus agens, hominem terrore mactabat, cum neutro posset, injectis etiam manibus pellicere vi volebat, [Col.0571D] et quo ille vivacius flagitio resistebat, tanto pestis hinc et inde rabidior incumbebat. Ab illa ergo nocte omnibus se ei noctibus femina ipsa praebebat, et quibus poterat versutiis turpi licentiae inurebat, intantumque fatigabat ut mane ad se venientibus visitandi gratia vix respondere valeret, vix id quod perpetiebatur edicere.Cum igitur multis quod ab eo ferebatur veniret in scrupulum, accidit supervenire castro illi quem praelibavimus Vivariensem episcopum. Ea denique nocte quidam equites cum cereis suis pro reverentia proximae basilicae, cui ille appendicem habebat cellulam, in ipsius vestibulo vigilabant. Et ecce in aedicula interiori ubi commanebat solita de qua audierant turba perstrepuit; ad fenestram itaque sese [Col.0572A] proripiunt, intro prospiciunt, et in medio Petri conflictum atque mulieris attendunt, quorum ille roboratior praesentia jamjam lassabundus exclamat. Pro Deo stolam sibi ab ecclesia sacerdotalem ocius exhiberi; qua raptim sibi injecta, collo diabolicae illius pellicis implicuit. Et in tantum perniciei illius jugulum torsit ut eam pavimento prosterneret, ac penitus suffocaret. Hoc in crastinum milites episcopo referunt. Adest episcopus, victoriam stupet quam per Petrum exercuit Deus, clientes proprios dirigit, qui tecto retecto, et fune demisso, gulaeque innexo extraxere anum ingentissimam, et ab oppido elatam addixere saevis ignibus concremandam.Postquam autem eam Petrus offocavit in cellula, tantus fetor ipsum qui sacris illam armis peremerat [Col.0572B] et astantes obsedit ut nemini ambiguum foret cadaver turpissimae cujuspiam exstitisse, quod diabolus induisset. Cui opinioni hoc non minimum praestitit argumentum quod in fenestrellula latrinarum panni scissi ac putridi reperti sunt. Et quis hos alios esse putaverit, nisi hos quos circa se impurissimum illud in obvolutione sua cadaver habuerit? Etenim per fenestram illam irruere consueverat. Denique additur a quibusdam, a quodam etiam constat scripturae mandatum, quod, triumphato hoc modo diabolo, consilio pontificum Gratianopolitani ac Vivariensis abdicata reclusione quasi periculosiori statu, monastico coutubernio quasi contigui solatii gratia sese contulerit. Quod minus ideo ratum constat, quia Vivariensis episcopus, qui haec ipsa quae magna [Col.0572C] ex parte viderat, domino nostro regi excellentissimo Ludovico, praesente venerabili Guillelmo Catalaunensi episcopo retulisse dignoscitur, nil tale dixerit. Et hoc quam nuperrime a Vivariensi auditum Laudunensi episcopo domino Bartholomaeo, et mihi cum ante paucos dies Catalaunensis ipse narraverit, cum Petri monachatum ei, sicut ab aliis audieram, objecissem, Vivariensem nil super hoc dixisse perhibuit. Nec mea vel cujuspiam interest utrum monachus sit, vel non, cum sit credi operae pretium, ipsum bonum sub quocunque degat proposito habere studium, cui tantum Deus tribuerit post exhibita in se signa triumphum.Ecce benedicta ista quod desperatissimum est apud homines, quam ambienter efficit. Et certe si [Col.0572D] in sancto quolibet viro tale quid patravisset, merito id fieri acclamasses, verum in bubulco simplici et omnium inscio, quid, nisi consuetudinariam gratiam, dices? Raro enim alias se mirabilis ipsa glorificat, nisi in iis qui eam rogare nesciunt, aut extremo peccatores sunt. Nec id injuria, quid enim obsequenti sibi dabit ipsa justo, si tantum fit pia ac visceralis averso? nec super hoc ipsa degenerat. Venit Filius suus non justos, sed peccatores vocare (Luc. V, 32). Qua enim ratione humano generi matrem se magis esse monstrabit, quam si offensos sine meritis ad se contrahit?CAPUT XII. Miraculum quo B. Virgo adulteram convertit. [Col.0573A] Est praeterea aliud quiddam relatu breve, exemplo magnificum, cui arrigendae sunt aures omnium peccatorum. Ex relatione Atrebatensis episcopi mulier quaedam fuerat, quae conjugatum virum quemdam a propriae uxoris latere illecebrosissime 307 distrahebat. Quae licet aut pretiis, aut voluptatibus acta cum quotidianae moechiae non parceret, et homini misero foedis amoribus obvoluto, jam conjugis etiam memoria ab animo pene deficeret, tamen quoties ad ecclesiam ibat antequam quidpiam oratura precis expromeret, quocunque imaginem benedictae dominae nostrae prius sibi videre contingeret, angelicam sibi salutationem qua poterat reverentia exhibebat. Ave, inquiens, gratia plena, Dominus tecum. Conjux itaque viri, [Col.0573B] quae sibi adulterinos praeferri dolebat amplexus, acerbissimis in aemulam stridebat ardoribus, et cum mariti timore nihil auderet in illam, quanto in publico ne quidem grunnire fas fuerat, tanto rabidius apud se fremebunda furebat. Ergo ad beatissimam istam conversio ejus tota sic erat ut ei quae se a suo fraudabat conjugio, per hujus dominae potentiam coelestes imprecaretur iras, atque mulierculae illius spurcissimas rivalitates non diu pateretur inultas.Cumque piissimos reginae coelestis affectus adversus eam se lamentis jugibus graviter irritasse putaret, ipsa per se benedicta eidem in visu dignanter apparet. ÇQuare, ait, super muliere illa [Col.0573C] ultiones a me expetis? ego plane nihil adversus eam possum, quia quotidiana sedulitate illud mihi meum denuntiat gaudium, quo gratius aliquid ab ulla creatura audire non possum. Putasne quod contra hanc pro te debeam irritari, quae de mea ineffabili gloria quasi commemorans me provocat gloriari.ÈEx quo dicto cum animus feminae a solitis imprecationibus penitus desedisset, contigit aemulam sibi quadam die venire obviam; quam veluti a divinis jam desperata judiciis, conviciis lacessere sic intendit: ÇO turpissima, quot animae meae angores infligis, quae et lenociniis tuis carnem meam a me dirimis, et praesentiam tuam, quam incomparabiliter oderim, mihi obviando opponis? Quam libenter, [Col.0573D] imo quam debite tuo mala corpori inferrem, quae quotidianum menti, auribus, ac oculis meis non desinis irrogare dolorem? Ubi enim a continuis non vacat aut thorus aut mensa rancoribus, quid ista quam mihi infers hostilitate crudelius? Restabat unicum illud spei, quod Virgo Dei mater aliquam in te jacularetur ultricem sententiam, sed ab hac omnino jam decidi, ipsa enim mihi dixit, quod ipsum Ave, quod sibi depromere quaque die praeoccupas, in tantum eam demulceat, ut nullum tibi inconveniens inferre praevaleat.È Quod illa audiens, utrum verum esset, et haec ab ea audisset argutissime perscrutatur. Quod ea asserente, altera intulit: ÇA modo, ait, noveris quod nullatenus maritus tuus me deinceps ad tui injuriam coutetur, et illi [Col.0574A] super hoc meam devoveo pudicitiam, quae meo tam parvo obsequio tantam praestitit indulgentiam.È Unde factum est ut ex eo quo ista castitati se redderet, illa simultatem deponeret, et hoc totum ad salutem utriusque inter omnes feminas benedicta disponeret.CAPUT XIII Pro iis itaque peccatricis animae devotionibus tam liberaliter acceptatis, pro salute etiam corporum in quibus non quaeritur nisi communis sospitas animarum, ad ipsius laudem iterum vertamus articulum. Magnus Dominus et laudabilis nimis, in civitate Dei nostri, in monte sancto ejus (Psal. XLVII, 1). Et in quo dicitur magnus, qui exprimi non potest quomodo magnus? Dicat qui melius [Col.0574B] sentit: mihi major Deus in nullo videtur, quam quod humanitus nobis condescendisse dignatur. Si enim, ut dicitur: ÇOmnipotentiam parcendo maxime et miserando manifestat (Orat. Dom. 10 post Pentec.),È dicam et ego quia nil in Deo sublimius quam quod se homo factus humiliat. Qui sane in eo quod mitis et humilis corde est (Matth. XI, 29), se imitandum solummodo proponit, in quo penes ipsum magnificemur ostendit. Unde omnipotens sermo a regalibus sedibus dicitur venisse (Sap. XVIII, 15). Qui enim coelo terraque non capitur, majus nihil mirum est quam quod in utero puellae concipitur. Nec alias, ut mihi videtur, ipse omnipotentior est quam quod creaturae Conditor intra creaturam contentus est. Nec usque laudabilior quam [Col.0574C] in quo factus est clementior. Sed hoc in Dei civitate, de qua dicitur: Gloriosa dicta sunt de te (Psal. LXXXII, 3), in qua natus est homo cum eam fundaverit Altissimus ipse. Et quid gloriosius dici de ea potuit quam quod universam regni coelorum gloriam intra se continuit? Et quis est mons civitatis, nisi Filius virginitatis? Ipse lapis abscisus de monte sine manibus, qui implevit universam terram (Dan. II, 34, 35).Haec fundatur exsultatione universae terrae (Psal. XLVII, 3), quia per sanctum Spiritum in matrem suscitatur qui est oleum totius ecclesiasticae laetitiae. Unde est: Accingere gladio tuo super femur tuum potentissime (Psal. XLIV, 4). Gladio super femur [Col.0574D] accingitur, dum concreto sibi per Spiritum sanctum corpore circumscribitur; et hoc super femur, quia ex divinitate praecedit quidquid ex genitrice foris assumitur. Hoc etiam facit potentissime, nihil utique magis quam quod fit parvus in Virgine.Mons Sion. latera aquitonis, civitas Regis magni (Psal. XLVII, 3). Si civitas Dei est in qua Deus habitat, videamus idem habitator unde constat. Mons, si divinitas intelligitur, consequenter latera aquilonis humanitas appellatur: in excellentiam namque deitatis omnis 308 acies spiritualium nititur, quia Sion contemplatio interpretatur. Latera aquilonis improvidentiae sunt antiqui hostis. Quidquid enim a latere est, in profectu minus [Col.0575A] est: Si enim cognovissent, nunquam Dominum gloriae crucifixissent (I Cor. II, 8). Unde et homo captus dicitur, quia suo impetu ignaviae addicitur. Mons ergo et latera aquilonis Deus est, et integumentum corporis, quo fallitur aviditas caeca latronis. Et quare non latus, sed latera? Quia duo sunt in quibus sibi improvidus fuit. Alterum, quod ex indebita Dei Filii pervasione jus, quod usurpabat in homines, perdebat antiquum; alterum quod subiturus erat ante tempus perenne tormentum.Ad hanc civitatem confluunt qui in omnis criminis labyrinthum praeruptius ruunt. Istic alienigenae sunt qui regno coelorum vim faciunt, factique pie violenti diripiunt (Matth. XI, 12). Istic Tyrus, qui repellunt omne pondus, et circumstans se peccatum. [Col.0575B] Unde et Tyrus interpretatur angustia. Hic populus Aethiopum (Psal. LXXXVI, 4), nigri videlicet fuligine peccatorum, quidquid est peccatis immanius, ad hujus benedictae tutiorem omni civitate sinum se immergit proclivius. Et ipsa est civitas, in qua qui per affectum non habitant, nullius momenti habent vitas. Quae quoque laetantium omnium est (Ibid., 7), quia quaecunque ad illam piissimam praecordialiter se ingerit, gaudiosae spei exsors non est. Et quae sunt portae Sion, quas diligit Dominus (Ibid., 2), nisi aeternae virginitatis, quem prima habuit appetitus, nulli comparanda in tanta sublimitate humilitas: transcendens omnia fidei ac obedientiae virtus? Quid est Sion, nisi ipsius felicissima anima, in qua supereminuit ejus quem in se continuit divinae [Col.0575C] speculationis gloria? Per has exterioris exempli portas nostra addiscit intelligentia quanta in ejus interiori habitu viguerit coelestis urbanitas. Nec ad has Jacob tabernacula valent (Ibid.), quia quaecunque exterius exercentur perfunctoria sunt, et spiritualia corporalibus neutiquam aequipollent. Praesertim cum ejus fundamenta fuerint in montibus sanctis (Ibid., 1), id est cum Abraham, Isaac, Jacob, David patres, ex quibus Christus, non tam caeremoniis, quam spirituali benedictam hanc filiam suam virtute praecesserint.Igitur laetatur deserta et invia (Isa. XXXV, 1). Et quid Maria desertius, cujus ad instar angeli ab omni sensu voluptatis extorris fuit animus? Quid magis invium, quae nunquam mente admiserit vel [Col.0575D] ipsius legitimae conjugationis assensum? Potest plane in mente cujuspiam vacare appetitus, et patere tamen viae maritalis adventus. Unde sequitur: Et exsultabit solitudo (Ibid.). Quae deserta fuit per impassibilitatem, invia etiam per licitorum contemptibilitatem, in tanta solitudine jam exsultat, quia sine praecedentium ac succedentium exemplo constat. Unde et beatam se dicendam ab omnibus generationibus cantat (Luc. I, 48). Quae enim adeo solitaria quam illa quae totum quod est in creatura praetervolat?Et florebit quasi lilium (Isa. XXXV, 1). Natura lilii est ut desecto solo tenus stipite si terra obvolvatur, aut aquae ab imo inferatur, coma ejus effloreat [Col.0576A] ac si radicitus haereat. Virgo radice caruit, quia ad concipiendum Dei Filium usus omnino naturae defecit. Ab humana ergo dum massa succiditur, humilitatis terra inferius introrsum videlicet sepelitur, sancto pariter Spiritu humectatur. Inde candor divinae illius humanitatis egreditur, cujus fidelium universitas singulari odore nutritur, cujus folia repanda patent, quia virtutum ipsius claritudines ad nostra se exempla retorquent. Subtilissimi intus virgularum radioli aureum colorem praeferunt, quia omnes ejus motus intrinseci supernae sapientiae gloriam promunt. Unde quae sine humano semine per Spiritum germinavit, per eumdem Filii sui membra germinabit, id est germinis causa constabit. Laetabunda exsultat (Ibid., 2), cum non tam [Col.0576B] laetitiam quam similitudinem laetitiae exterius affectat. Laudat vero cum ineffabili Deum interius sonoritate glorificat. Unde magnificat ejus anima Dominum, et exsultat spiritus ejus in Deo (Luc. I, 46, 47), quod est psallere spiritu, psallere et mente (I Cor. XIV, 15).Gloria Libani data est ei (Isa. XXXV. 2). Libanus dicitur candor. Gloria Libani coelestis est speciositas regni. Haec dominae illi benedictae specialius datur, cui ipse Rex gloriae principaliter obnoxius, ex propriae carnis collatione dignoscitur. Et quid in coelo ei non obtemperat, cum ipsa suo et omnium Creatori ex parte pene imperat? Deus bone! quantum mentis in illa femina est, quae, licet proportionaliter, divinum quiddam tota est. Et in terra [Col.0576C] datur ei decor Carmeli et Saron (Ibid.). Carmelus, cognitio circumcisionis, Saron princeps tristitiae. Per Carmelum, justos; per Saron, intellige poenitentes. Loquitur enim Deus pacem super sanctos suos, et in eos qui convertuntur ad cor (Psal. LXXXIV, 9). Cognitio circumcisionis experientia est omnimodae vitiorum abscisionis, hoc ad sanctos. Principes autem tristitiae sunt, quorum unus ait: Venit Jesus peccatores salvos facere, quorum primus ego sum (I Tim., I, 15). Effectum autem pro causa ponendo, tristitia peccatum est. Tristitiae ergo sunt principes qui se non diffitentur potissimum peccatores. Quod totum est dicere: Quidquid innocens, et peccator poenitens ad Deum possunt habere decoris, totam sui boni originem ad gratiam referant tantae Genitricis; [Col.0576D] quae nisi sic genuisset, sic justus, sic poenitens nullo 309 modo splenduisset. Hi visuri sunt gloriam Domini (Isa. XXXV, 2), quia illam, in cujus uteri thalamo de suis gloriatus est nuptiis, cum sui Christi, et eorum quos redemit fructu sunt visione perpetua complexuri. Visuri etiam sunt decorem Dei nostri (Ibid.), ipsam scilicet jam clarificatam carnem cui Deo propitio merebimur conformari.CAPUT XIV. Apostrophe ad B. Virginem.---Aliquandiu, super omnes benedicta feminas, in tuis laudibus delectati, ad te tandem licet supra modum peccatores, cogitationes ac verba convertimus. Desiderio nostro ad te laudandam, ad te complectendam satisfacere non [Col.0577A] possumus, a te tamen medullitus posse deposcimus. Reverberant nos carnalitatum turbines; verum ad dirimendos illos provocant nos expertae semper in te dulcedines. His exsatiari, has avidissimis praecordiis combibere satius est quam vivere. Et quis vivit nisi qui te affectualiter sentit? Quis nisi demens non optet emori. si videre te possit moriendo mercari? Nonne est nostrae consummatio gloriae, si vel possimus inter nos et tuum Filium te mediatricem habere? Ex debito est, Domina, si nostri memineris, propter hoc enim facta; propter hoc es electa, ut apud dulcissimum Filium causam nostram piissima tuearis. Insere cordi et ori nostro tui nominis irremissam memoriam, quam cui dederis, securus dico, quia jam coelestem incipit praegustare gloriam. Quid [Col.0577B] enim te dulcius, quid tua recordatione securius? tibi enim non orare, sed ubique imperare praesto est. Jube ergo ut in praesenti miseria te nobis invisceres, et jam miseria non est. Fac ut quidquid sumus ex te simus, et cum nos tibi feceris, praeter tua nil restet ex nobis.Rhythmus ad B. Virginem, et S. Joannem EvangelistamErumnarum et dolorum plena gerens viscera, De meorum exsecranda peccatorum fovea, Quorum miser, velim nolim, patior damna, Te reclamo salvatricem, puritatis domina. Ad tuorum me factorum mentionem confero. Te spem meam singularem, te salutem computo. [Col.0577C] Non aspernans me contemnas, dum te, Mater, invoco. Sed hoc licet sim indignus, fac mihi quod filio, O beata orbis omnis pretio valentior! Tu praedicta Dei voce mundi sub primordio, Cujus partum tota vatum praeconatur concio, Sola plebis expetenda Christianae portio. Virgo, dives prisco pietatum quondam tempore, His diebus non minora signa da clementiae; Nam si taces, o miranda, quae spes erit veniae? Nos repulsos quam crudeles depriment miseriae! Graves mei sunt reatus; placa Deum, Domina, Si te piam sensit olim meretrix Aegyptia, Virque qui te atque tuum Filium negaverat. Corde toto te quaerentem cur fraudabis venia? [Col.0577D] Tui nunquam moris fuit miseros despicere, Sed plerumque non rogata consuesti visere: Quanto magis ergo debes postulata adfore, Quae profundo appellaris mentis meae vulnere [f., viscere], Plena Dei, et piorum plena prorsus viscerum, Super omne quod humanae linguae valet studium. Jam tuorum elucescunt claritates munerum. Orna mores in me curans quidquid est mortiferum. Nunquam fuit, nec existit par tibi vel similis. Toti enim creaturae superexstas nobilis. Apud Deum sic vox tua constat impetrabilis [Col.0578A] Ut ad aures Regis regum nulla tam sit habilis. In nos ergo per materna respice praecordia, Atque nostra tu tuae proli suggere suspiria, Fluxum carnis atque vagos appetitus tempera; Rore semper castitatis pectus hoc refrigera, Omne nequam quod in nobis exsecraris, obrue, Mores aptos, cor quietum, sancta quaeque congere. Virus ejus atque dolos pellens, obsta Satanae. Nec ipsius hortamentis nos permittas cedere. Sola namque si coelorum surgis in concilio, Praecatura pium Patrem cum praedulci Filio; Succlamabit mox sanctorum tibi juncta concio Et petita quaeque tuo suberunt arbitrio 310 Et, Joannes, tu qui quantae castitatis conscius, [Col.0578B] Tantae matri, Christo dante, successisti filius. Audi mea secum vota claris, precor, auribus, Et a cunctis me diverte pessimis operibus, Tu, qui terras incolenti mire charus Domino Exstitisti, tam felici dignus privilegio Pro tuorum apud ipsum loquere remedio, Frangens regna mortis, ejus subde nos imperio. Illi Verbo quod prompsisti quanto est vicinior, Tanto magis interventum praesta sollicitior. Prosint tuae sanctae preces se deflenti misero, Ora semper pro multorum peccatorum conscio Tuae multum indigemus largitatis munere. Quid remittat ut offensas Deo differs dicere. Quidquid enim postulabis consequeris facile. [Col.0578C] Ergo tandem exoratus infelices respice. Da perennem quam amasti castitatem corporis, Et a cunctis quae molestant exime contrariis. Auge sensum, firma pacem, quidquid nocet remove. A futuris me refrenans facta mala dilue. O Regina, jam praesenti inclamata carmine, Custos ejus ac minister praepotens apostole, Apud eum qui prae cunctis vos probavit agite Ut dignetur ad se nostros animos erigere. Passo sane Christo quondam satis estis memores. Juxta crucis ejus aram quam stetistis flebiles. Per hanc ergo sanctae mortis oro vos moestitiam Impetretis uti nobis Jesu pii gratiam. [Col.0578D] O Maria, quamvis ore te polluto nominem, Audi tamen, et a culpis interim da requiem. Jugem quoque hac in vita da tui memoriam. Da, Maria dulcis tota, in futura gloriam. O Joannes, digne multum Dei dici gratia, Nos et omnes qui te quaerunt in periclis libera. Etsi corpus tribulatur, mentis pelle nocua, Comprobetur ex effecto quod sit in te gratia. Da, Maria, tuis servis animae munditiam. Da, Joannes, adversorum vincere molestiam. Nosmet ambo ad virtutis lineam reducite: Ut conjungi mereamur claritati coelicae.[Col.0577] FINIS.