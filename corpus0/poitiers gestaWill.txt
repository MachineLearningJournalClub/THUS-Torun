 . . . . cum vita regnum Anglicum amisit, quod paternae ac suae violentiae, non aliis debuit. Coronam eamdem cum throno Heraldus obtinuit filius ejus, partim ab eo tyrannidis in amore degener. Exsules adhuc manebant in curia propinqui sui Willelmi principis Edwardus ac Alveradus, qui olim pueri ne jugularentur ad avunculos [Col.1217A] in Northmanniam effugerant. Genitrix eorum fuit Emma filia Richardi primi, genitor Edelredus rex Anglorum. Verum de genealogia horum germanorum et quod hereditatem eorum Dani invasione occupaverint, satis alii scripsere. Ut ergo decessum Chunuti audierant, primo Edwardus mari decurso naves quadraginta milite instructissimas Hantonae appulit, ubi multitudinem offendit maximam se ad internecionem sui operientem. Nam Heraldum Angli deserere nolebant, vel, quod est credibilius, non audebant, metuentes adfore Danos ad protectionem sive citatam ultionem ejus, exstinctos fuisse truculentia Danica suae gentis nobilissimos minime obliti sunt. Congressus illico magna caede superavit. Considerans [Col.1217B] autem adversantis terrae vires ingentes, quas traduxit modicas esse, regyratis proris cum opima praeda Northmanniam repetit. Hunc sibi larem tutum sciebat, largum et benevolum. Non multo post deinde interstitio temporis Doroberniam venit Alveradus transvectus ex portu Icio, accuratius quam frater antea adversus vim praeparatus, sceptrum et ipse paternum requirebat. Quem adeuntem interiora Godwinus comes nefario dolo suscipiens factione iniquissima tradidit. Et enim ultro occurrit ei veluti ad honorem, officium suum benigne promisit, oscula dans ad fidem ac dextram. Mensam praeterea cum eo familiariter communicavit atque consilia. Noctis autem insecutae medio manus inermis ex somno languidi post tergum restrinxit. Tali expugnatum suavitate Londoniam regi transmisit Heraldo, et de comitatu aliquot similiter vinctos reliquos partim in ergastula deputavit separatos ab invicem distractione miseranda, partim diro fine necavit horribiliter evisceratos. Gavisus Heraldus in vinculis conspecto Alverado, satellites ejus quam optimos coram eo jussit decapitari, ipsum orbari luminibus, [Col.1218A] dein equestrem nuditate turpatum ad mare deduci sub equo pedibus colligatis, ut in Elga (Elye) insula exsilio cruciaretur et egestate. Delectabat ipsum vita inimici gravior morte. Simul Edwardum omnino absterrere intendebat germani calamitatibus. Ita deperiit formosissimus juvenis, laudatissimus bonitate, regis proles et regum nepos, nec supervivere potuit diu; cui dum oculi effoderentur, cultro cerebrum violavit mucro. Ideo brevi exclamatione hac te nos alloquemur, Godwine, cujus mortui nomen infame superest atque odiosum. Nam a flagitio, quod malitiosissime patravisti, deterrere te, si fieri possit, volumus. Quam exsecranda furia agitaris? quo corde contra jus atque fas abominandum facinus [Col.1218B] machinaris? cur in exitium tui tuorumque perfidissimam proditionem admittis, crudelissime homicida? Moliris, confecisse gratularis quod remotissimarum a Christianismo nationum ritus ac leges detestantur. Alveradi indignissimae aerumnae tibi improbissimo gaudium, honestis pariunt lacrymas. Dictu equidem talia sunt lugubria. Willelmus vero gloriosissimus dux, cujus acta venturam aetatem divina opitulatione freti docebimus, vindice gladio feriet jugulum Heraldi tuae sobolis crudelitate perfidiaque consimillimae. Fundis traditione tua immeritum sanguinem Northmannorum, fundetur sanguis tuorum pari vice ferro Northmannorum. Libuit inhumanum scelus hoc perpetuo silentio sepelire, sed in historiarum serie res quoque minus pulchras, [Col.1219A] cum necessario incidunt, non a charta semovendas putamus, ut ab imitatione facti semovendae sunt.Heraldus non multo post decessit, cui frater Hardechunutus ex Emma Edwardi matre natus, reversus a Danimarchia successit. Hic generi materno similior, non qua pater aut frater crudelitate regnabat, neque interitum Edwardi, sed provectum volebat. Ob morbos etiam, quos frequenter patiebatur, plus Deum in oculis habebat et vitae humanae brevitatem. Caeterum de regno ejus aut vita scribere aliis relinquamus, ne longius a materia proposita digrediamur.Illuxit tandem gaudium festivissimum, summe cunctis qui pacem et justitiam desiderabant exspectatum. Dux noster, plus intelligentia rerum honestarum et vi corporis quam aetate adultus, arma [Col.1219B] militaria sumit; qui rumor metum Franciae detulit omni. Alium non habebat Gallia, qui talis praedicaretur eques et armatus. Spectaculum erat delectabile simul ac terribile, eum cernere frena moderantem, ense decorum, clypeo fulgentem et galea, teloque minitantem. Nam uti pulchritudine praestabat cum indumenta principis gestaret aut pacis, ita ornatus qui contra hostem sumitur eum singulariter decebat. Hinc virilis in eo animus et virtus enitescebat egregia claritudine. Hinc namque summo studio coepit Ecclesiis Dei patrocinari, causas impotentium tutari, jura imponere quae non gravarent, judicia facere quae nequaquam ab aequitate vel temperantia deviarent. Imprimis prohibere caedes, incendia, rapinas. Rebus enim illicitis nimia ubique, ut supra [Col.1219C] docuimus, licentia fuit. Denique coepit omnino a familiaritate sua removere quos imperitos aut pravos dignoscebat, sapientissimorum vero optimorumque consiliis uti, externis inimicis fortiter resistere, obsequia debita a suis potenter exigere.Cum haec initia suum splendorem Northmanniae et antiqui status tranquillitatem jam redderent et meliora promitterent, bonis obsequenter juvantibus rectorem consueta libertate perfrui, malebant quidam pro libitu sua retinere, aliena diripere. Hujus vesaniae signifer prosiluit Wido filius Burgundionum comitis Raginaldi, qui validissima castra Brionium et Vernonium ducis dono tenebat, a puerilibus annis cum ipso familiariter nutritus. Sed aut principatum, [Col.1219D] aut maximam portionem Northmanniae ambiebat. Secum itaque in pessimas conspirationes univit Nigellum praesidem Constantini pagi, Ranulfum Bajocensem vicecomitem et Haimonem, agnomine Dentatum, et alios potentes. Non cohibuit iniqui hominis contumaciam generis propinquitas, non tantorum beneficiorum impensa liberalitas, non denique ducis in eum sincera dilectio summaque benevolentia. Insontes multos necavere, quos nequicquam tentaverunt ad transvertendum, vel quos majori obstaculo sibi esse perviderant. Fas quidem negligebant omne, nefas nullum devitare curabant, dummodo potentiam consequerentur ampliorem. Est nonnunquam haec ambitionis caecitas. Paulatim ergo id perjurae societatis incoeptum eousque convaluit, [Col.1220A] ut directissima belli fronte Valesdunis in dominum suum congregati longe per circuitum omnia tumultu concuterent. Sequebatur impietatis vexillum pars Nortmanniae major. Verum tot gladios minime exhorruit partis vindicantis ductor Willelmus. Irruens enim strage pavorem injecit, quo fere corda adversariis erepta sunt, brachia debilitata. Sola mens quae in fugam praecipitaret, relinquebatur. Insectabatur ille per miliaria aliquot duriter castigans. Avia plerosque aut viae difficiles in mortem subverterunt. Nonnullis in planitie trita celeritas ad ruinam, constipatio ad lethiferam collisionem fuit. Absorbuit non paucos fluvius Olna equites cum equis. Interfuit huic praelio Franciae rex Henricus victrici causae auxilians. Fructuosissima [Col.1220B] sane atque notificanda saeculis unius diei pugna, quae, cum exemplum tremendum sanciret, et cervices nimium elatas ferro contudit, et propugnacula facinorum plurima castella victoriae manu impellendo disjecit, et bella domestica apud nos in longum sopivit. Turpissime elapsus Guido Brionium cum magno equitatu contendit. Oppidum hoc cum loci natura, tum opere inexpugnabile videbatur. Nam praeter alia firmamenta quae moliri consuevit belli necessitudo, aulam habet lapideam arcis usum pugnantibus praebentem, quam fluvius Risela nullo quidem tractu vadi impatiens circumfluit. Victor mature insecutus arctam locavit obsidionem, castella utrinque ad ripas fluminis bipartiti opponens. Deinde oppugnatione diurna territans, egrediendi [Col.1220C] facultatem penitus interclusit. Postremo penuria etiam victualium obsessus Burgundio, interventores pro clementia missitabat. Motus dux consanguinitate, supplicitate, miseria victi, non acerbius vindicavit. Recepto castro, in curia sua commanere eum concessit. Supplicia item consociis, quae capitalia ex aequo irrogarentur, condonare maluit ob rationabiles causas. Nigellum alio tempore, quoniam improbe offensabat, exsilio punitum fuisse comperio. Guido in Burgundiam sponte rediit propter molestiam probri. Ferre apud Nortmannos pigebat vilem se cunctis, odiosum esse multis. Et Burgundia tolerabat eum invita. Equidem si valuisset ille quantum contendebat, germanum suum ipsius provinciae comitem Guillelmum potentatu privasset et vita. [Col.1220D] Annos decem in armis et amplius consumebat, venans praeliis tam cognatum sanguinem. Quid laborem, ut evidentius nequitiae testimonium adducam? Nortmanni superati semel universi colla subdidere domino suo, atque obsides dedere plurimi. Dein ad jussum ejus festinanter ac funditus destruxere munitiones novarum rerum studio constructas. Insolentiam humo tenus posuere metropolitae Rothomagenses, quam contra tenellum comitem usurpaverant. Gaudebant dehinc Ecclesiae, quia divinum in tranquillitate celebrare mysterium licebat; exsultabat negotiator, tuto quo vellet iturus; gratulabatur agricola, quod securum erat novalia scindere, spem frugum spargere, nec latitare milite viso. [Col.1221A] Cujusque conditionis, cujusque ordinis homo ducem laudibus ad sidera tollebat, longitudinem ei vitae atque sanitatem votis omnibus optabat.Vicissitudinem post haec ipse regi fide studiosissima reddidit, rogatus ab eo auxilium contra quosdam inimicissimos ei atque potentissimos ad officiendum. Rex etenim Henricus, contumeliosis Gaufredi Martelli verbis irritatus, exercitum contra eum duxit, et castrum ejus quod Molendinum Herlae vocabatur in pago Andegavensi cum manu valida obsedit et expugnavit. Cernebant Francigenae quod invidia non cerni vellet, exercitum deductum e Northmannia sola regio majorem, omnique collegio, quantum adduxerant vel miserant comites plurimi. Celeberrime in Aquitania, dum Pictavis exsularem, [Col.1221B] eadem, quam nostrates contestantur, Northmanni comitis divulgabatur claritudo, parta in illa expeditione. Hunc inter cunctos aiebant excelluisse ingenio, industria, manu. Rex ei quam libenter proponebat consultanda, et maxima quaeque ad ejus gerebat sententiam, anteponens in perspicientia consulti melioris eum omnibus. Unicum id redarguebat, quod nimium periculis objectabat se, ac plerumque pugnam quaeritabat, decurrens palam cum denis aut paucioribus. Northmannos etiam primates obsecrabat ne committi praelium vel levissimum ante municipium aliquod paterentur; metuens videlicet occasurum virtutem ostentando, in quo regni sui praesidium firmissimum et ornamentum splendidissimum reponebat. Caeterum quae velut [Col.1221C] immoderatam fortitudinis ostentationem multopere dissuadebat rex atque castigabat, ea nos fervidae atque animosae aetati aut officio ascribimus. Secessione tali interdum explorando reperiuntur quae non modice expediunt. Aliquando malefici excipiuntur, qui multitudines agminum cavent; modo efficitur aliud utilissimum.En ipsius factum quem excusamus et cujus mirabile tirocinium attentius meminisse lepidius delectat. Suis familiaribus volens quasi elabi, secesserat ab exercitu, equites ducens aliquantisper trecentos. His dein cum solis quatuor subtrahit se, atque palatur. Ecce obveniunt ex parte hostili 15 superbientes in equis et armis. Continuo incurrens lanceam [Col.1221D] projicit, audacissimum cavens perfodere. Coxa autem dirupta est alliso terrae. Caeteros ad quartum milliarium persequitur. Tres interea centuriae quas reliquerat, subsequentes investigando (timebant enim ejus fidentiae) repente comitem Tedbaldum perspiciunt cum equitibus quingentis. Fit opinio tristissima. Hostes arbitrantur eos, atque dominum suum in eorum potestate comprehensum teneri. Invicem igitur cohortati, prope in dubium casum, ut illum eripiant, sese objiciunt. Sed ubi recognitum est agmen socium, in ulteriora perquirentes, inveniunt recubantem quem fractura coxae alligabat ex quindecim unum. Paululum hinc progressis alacer obviat eorum dominus, adducens quos ceperat milites septem.[Col.1222A] Dictitabat ex ea tempestate, uti opinabatur Gaufredus Martellus, parem comiti Northmannorum equitem sive militem sub coelo nullum degere. De Vasconia et Arvernia potentes ei transmittebant vel adducebant equos qui nominibus propriis vulgo sunt nobilitati. Item reges Hispaniae his donis inter alia ejus amicitiam captabant. Et erat expetenda optimis et potentissimis amicitia haec, atque colenda. Perfectissime namque inerat causa in ipso, cur a domesticis, a finitimis, a longinque sepositis diligeretur. Ad hoc ipse ut esset decori amicis vel adjumento, tantum satagebat quantum esse valebat; et procurabat semper ut sibi quamplurimum amici deberent. Tunc florescebat in adolescentia principans uni provinciae, nec regnis dominatus, annos [Col.1222B] natus circiter quadraginta quinque. Cum ab illa ad aetatem hanc, vel si majus a pueritia pernoveris ejus actus, tute sicuti vere potes, affirmabis per eum nunquam societatis jus aut amicitiae fuisse violatum. Fixe enim perstabat in dictis atque conventis, tanquam edocens actu suo quod enuntiant philosophi, justitiae fundamentum esse fidem. Si cujus ab amicitia disjungi rationibus gravissimis cogebatur, sensim hanc diluere, quam repente praecidere malebat. Consentaneum id videmus sapientum censurae (CIC. Amic. 21). Inique se alienavit iniquus, diram inimicitiam suscepit rex Henricus, transversus hominum pessimorum suadela. Qui dum injuriis Northmanniam lacesseret admodum intolerabilibus, contraibat ad quem Northmanniae propugnatio pertinebat Willelmus; [Col.1222C] multum tamen veteri amicitiae tribuens et regiae dignitati. Confligere cum ejus exercitu eo praesente, studio, quantum necessitudo sinebat, extremo cavebat. Et Northmannos cohibebat saepenumero, nec jussu modo [sed] quasi oratu, quam maxime concupientes praelii contumelia decus regium foedare. Alias horum aliqua patentius intelligentur, simul qua ipse magnanimitate Francorum aspernaretur enses, atque universorum qui contra se regis edicto fuerant evocati.Ipsius quoque viribus et consilio Edwardus Hardechuniti vita finita tandem in paterno solio coronatus resedit. tam sapientia et eximia morum probitate quam antiqua prosapia ea dignus gloria. Disceptantes etenim Angli deliberatione suis rationibus [Col.1222D] utilissima consenserunt, legationibus justa petentibus acquiescere, quam Northmannorum vim experiri. Reducem cum non maximo praesidio militis Northmannici cupide sibi eum praestituerunt, ne manu validiore, si comes Northmannicus adveniret, subigerentur. Qui quid bello valeret, rumore satis noverant. Edwardus autem dum grato reputaret affectu quam sumptuosam liberalitatem, quam singularem honorem, quam familiarem dilectionem in Northmannia sibi impenderit princeps Willelmus, tam beneficus quam linea consanguinitatis longe sibi conjunctior; quin etiam quam studioso ejus auxilio in regnum ab exsilio sit restitutus, potissimum aliquid atque gratissimum recompensare desiderans more honestorum, coronae quam per eum adeptus est, [Col.1223A] eum rata donatione haeredem statuere decrevit. Optimatum igitur suorum assensu per Robertum Cantuariensem archipraesulem hujus delegationis mediatorem obsides potentissimae parentelae Goduini comitis filium ac nepotem ei direxit.Est jam permutata in serenum turbulentia apud nos domestica omnis. Aemulus autem e vicino nondum omnis conquievit. Brachium levabat in nos, quo non leviter sese vulnerabat, Gaufredus Martellus. Huic enim, calliditate bellandi egregie instructo, unde triumphum non pollicitarentur Andegavi, Turoni, Pictones, Burdegala, multae regiones, civitates plurimae quae signis ejus parebant? Is namque dominum suum comitem Pictonum et Burdegalae vi bellica cepit, neque ante postliminio concessit [Col.1223B] reverti mancipatum indignissimae custodiae, quam argenti et auri pondus gravissimum, atque praedia ditissima extorsit cum sacramento de pactis. Porro ipsius defuncti, post redemptionem die quarto, et novercam praecipuae nobilitatis toro suo sociavit, et fratres in tutelam suam accepit, et thesauros cum tota honorum ac potentiae amplitudine quasi ditioni suae vindicavit. Finibus quidem Andegavensis comitatus claudi potestatem suam, inopem atque pudendam angustiam aestimabat. Late in aliena eum captivum raptabat immanis cupiditas. Dilatatus ergo acquisitis, multa insigniter consummavit, nec minus varia astutia quam opibus agens. Inter quae Turonorum quoque ingentem et opulentiam et virtutem expugnavit, contrita prius fortitudine comitis [Col.1223C] Tedbaldi. Nam cum subvenire mutaret Tedbaldus percharae urbi suae, quam sub duris ictibus Martelli obsidentis ingemere ac prope deficere ipsa denuntiante didicerat, promptissime occurrens Martellus vicit. Denique comprehensum Boiis arctavit ipsum cum suis praecipuis; neque pacto eos leviore quam Willelmum, antea Pictavensem, ejecit. Civitatem ex hinc Turonicam possidebat; vexavit idem Franciam universam regi rebellans. Tumidus itaque praeliorum successu Northmanniae castrum invasione occupavit et summopere custodiebat Alentium. Inhabitatores ad se pronos repererat. Incrementum pulcherrimum deputabat suo nomini, patravisse quod Northmanniae dominium minuerit. Willelmus tueri sufficiens jus paternum et avitum, quin etiam diffusius protendere, [Col.1223D] adibat cum exercitu terram Andegavensem, ut reddens talionem primo abalienaret Gaufredo Danfrontum, post reciperet Alentium. Caeterum sui militis unius fraudulentia fere interiit, qui non extimescebat latam provinciam inimici. Nam ubi approximabatur Danfronto, cum equitibus divertit quinquaginta, acceptum quae (sic) stipendium augerent. Praedae autem index castellanis prodidit ipsum quidam ex Northmannis majoribus, intimans quo, aut cur ierit, et quam paucis comitatus, atque hunc esse qui mortem fugae praeferret. Emissi quantocius equites trecenti, pedites septingenti inopinantem a tergo invadunt. Pectus vero intrepide ille obvertens, dejecit humo quem audacia maxima primum sibi impegerat. [Col.1224A] Caeteri statim amisso impetu ad munitionem refugiunt. Cursum promovet notum compendium tramitis. Ille autem non prius ab insecutione desistit quam portae munitionis fugatos eripiunt. Captum suis unum manibus retinuit. His magis ad obsidendendum accensus, castella circumponit quatuor. Celerem irruptionem situs oppidi denegabat omni robore sive peritiae; cum scopulorum asperitas pedites etiam deturbaret, praeter qui angustis itineribus duobus atque arduis accederent.Incolis adjumento viros imposuerat Gaufredus delectissimos. Oppugnatione tamen instabant eis Northmanni creberrima ferventissimaque. Dux ipse primus ac praecipue terribilis imminebat. Aliquando perdius et pernox equitans vel in abditis occultus [Col.1224B] explorat, si qui offendantur aut commeatum advectantes, aut in legatione directi, aut pabulatoribus suis insidiantes. Sane, ut intelligas quam secure in terra hostili agitaret, interdum venatur. Est regio illa silvis abundans ferarum feracissimis. Saepe falconum, saepissime accipitrum volatu oblectatur. Non loci difficultas, aut saevitia hiemis, nec adversitas alia rigidam virtutem ab obsidione quivit dimovere. Auxiliaturum exspectant et nuntio advocant Martellum inclusi. Deserere haudquaquam volebant dominum, sub quo licenter quaestum latrociniis contraherent, quali causa fuerant seducti inhabitantes Alentium. Non ignorabant quam in Northmannia esset invisus latro aut praedo, quam recto usu uterque supplicio addiceretur, et quod [Col.1224C] neuter parvo absolveretur. Suis maleficiis eumdem legis metuebant usum. Educit Gaufredus copias ingentissimas equestres ac pedestres ad subveniendum. Willelmus ubi rescivit id, properat ex adverso continuatione obsidionis militibus probatis credita. Speculatum praemittuntur Rogerius de Monte Gomerico et Willelmus filius Osberni, ambo juvenes ac strenui, qui mentem quoque hostis arrogantissimam perdiscunt ex colloquio ipsius. Indicit per eos Gaufredus classico suo Willelmi apud Danfrontum excubias excitatum iri sub auroram lucis crastinam. Praesignat qualem in praelio equum sit habiturus, quale scutum, qualem vestitum. Illi contra opus non esse respondent instituto eum itinere longius fatigari, nam continuo, propter quem vadit, [Col.1224D] affore. Equum vicissim domini sui praesignat, vestitum et arma. Renuntiata haec non parum alacritati Northmannorum addunt. At omnium acerrimus ipse dux inurget accelerantes. Tyrannum fortasse absumi desiderabat adolescens piissimus. Quod ex omnibus praeclaris factis pulcherrimum judicavit senatus latinus et atheniensis. Verum subitaneo terrore consternatus Gaufredus, adversa acie necdum conspecta, profugio salutem suam cum agmine toto committit. En duci Northmannico liber progressus patet ad devastandam hostis opulentiam, ad delendum aemuli nomen ignominia sempiterna. Sed novit esse prudentium victoriae temperare, atque non satis potentem esse qui semet in potestate ulciscendi [Col.1225A] continere non possit. Placet ergo fortunatum iter convertere. Festinus inde ecce Alenconio supervenit, arduam rem pugna fere nulla conficit. Oppidum enim natura, opere atque armatura munitissimum adeo currente proventu in ejus manum venit, ut gloriari his verbis liceret: Veni, vidi, vici. Perculit citissime hic rumor Danfrontinos. Diffidentes itaque alius clypeo se liberandos, post fugam famosissimi bellatoris Gaufredi Martelli, similiter deditione se liberant properatissima, quando reversum ad oppugnandum vident Northmannorum principem. Perhibent homines antiquioris memoriae, castra haec ambo comitis Richardi concessu esse fundata, unum intra alterum, proxime fines Northmanniae, atque tam succedentium ei comitum quam [Col.1225B] ipsius jussis obtemperare solita. Victor postea, domum reversus, patriam cunctam recenti decore ac tripudio illustrabat, simul amorem atque terrorem sui auctius in externa diffundebat.Alia sub tempus idem Annalium voluminibus apta gessit princeps isdem, quae sicuti plurima caeteris temporibus ab eo gesta praetermittimus, aut ne quem gravet spatiosus codex, aut quia rem non admodum sufficientem scriptori cognovimus. Praeterea quantulum in dicendo facultatis habemus, ad dicendum praestantissima omnium id reservamus. Parturire suo pectore bella quae calamo ederentur poetis licebat, atque amplificare utcunque cognita per campos figmentorum divagando. Nos ducem sive regem, cui nunquam impure quid fuit pulchrum, [Col.1225C] pure laudabimus, nusquam a veritatis limite passu uno delirantes.Coepere post haec Northmanni summates fere cuncti incredibili cum amplecti veneratione, ut obluctari dudum, sic modo serenam ei fidelitatem quisque suam probare nitentes, adeo ut ejus et sobolem, quam sola tum spe fovebant, dominum sibi concordi votorum electione creare certarent. Quod ipse universa, quae erga se vel a se fideliter acta, humili prudentia muneri divino ut reputanda fuere reputavit, juventutis in primordio moderatissimum virum agens. Consiliis itaque de matrimonio disceptatur, ut solent in diversum suadere ingenia disparium atque sententiae, praesertim cum in frequenti [Col.1225D] curia ponderosa de re consultatur. Reges de longinquo suas unice charas filias huic marito voluntarie locarent, ac affines habere quos confines potissimum placuit, multae rationis gravitate id persuadente.Vigebat eo tempore Teutonibus collimitans ac Francis, eminensque potentia praecipuus eorum Flandrensis marchio Balduinus, nobilitate item prisco ex germine tradita illustrissimus. Nam uti a satrapis Morinorum, quos moderni Flandros appellant, sic a regibus Galliae atque Germaniae natales deducebat, nobilitatis etiam Constantinopolitaneae lineam attingentes. Stupuerunt mirantes eum comites, marchiones, duces, tum archipraesulum alta dignitas, si quando praesentiam ejus rari hospitis [Col.1226A] imperatoria cura promeruit. Ipsius velut amici et socii prudentiam in deliberatione maximorum negotiorum consulturi, benevolentiam donis et multa honoris impensa comparaturi. Nomine siquidem Romani imperii miles fuit, re decus et gloria summa consiliorum in summa necessitudine. Reges quoque magnitudinem ejus et venerati sunt et veriti. Est enim et nationibus procul remotis notissimum, quam frequentibus, quamque gravibus bellis imperatorum immanitatem fatigaverit, pace demum ad conditiones ipsius arbitratu dictatas composita; cum regum dominos terrae ipsorum nonnulla parte mulctaverit violenter extorta. Sua quaeque vel inexpugnata vel indefessa potius manu tutans. Monarchia post Franciae cum puero monarcha ipsius consiliosissimi viri tutelae, [Col.1226B] dictaturae, atque administrationi cessit. Marchio hic fascibus ac titulis longe amplior quam strictim sit explicabile, natam suam nobis acceptissimam dominam in Pontivo ipse praesentavit, soceris generoque digne adductam. Enutrierat autem prudens et sancta mater in filia quod muneribus paternis multuplo praeponderaret. Requirens genus maternum, matris patrem sciat regem Galliae Robertum, qui filius et nepos regum progenuit reges, cujus laudabilitatem in religione divina et regni gubernatione mundi lingua non tacebit. Introductioni hujus sponsae civitas Rothomagensis vacabat jucundans.Compellamur istic ore quodam gesti pervulgati, nec Arcensem comitem Willelmum properantis ad altiora styli celeritate praeterire et ipsum quidem [Col.1226C] patriae lacrymis ultra terminum aequi et boni quantum in ipsius conatibus fuit potentem. Ignavam propaginem atque perfidam praeclarae stirpis Guidonem (Willelmum) nec humanae nec divinae legis frena retinuere. Hunc neque haec, neque Guidonis ruina, praeterea neque magni victoris a nullo victi admiranda et virtus et felicitas, partumque iis inclytum nomen. Quod in praestantes animos et laudanda quaeque facinora erigere debuit, id in immoderatam confidentiam ac nimis altam extollendo praecipitavit utrumque, ortus videlicet sui nimia notitia. Ambo enim sinistre noverunt in progenie se computari ducum Northmanniae. Burgundio se nepotem Richardorum e filia secundi: Arcensis fratrem se tertii, secundi filium, primi nepotem. Is ab ineunte [Col.1226D] pueri principatu infidus ei et adversus, quanquam fidelitatem juratus et obsequium, hostilia agitabat, modo temeritate non latente resistens, clandestinis interdum dolis. Improba quidem animi elatio facillime hominem in res injustas detrudit. Motus dissensionum aliorumque superius commemoratione aliquanta digestorum malorum, nonnullos ipse caput principale concitavit, plerosque exemplo, consilio, favore et auxilio incitavit, auxit, confirmavit. Multa et inquieta, longique temporis ejus molimina fuere, pro sua et contra domini sui magnitudinem, cujus accessum non modo ab Arcensi castro, verum etiam ab ei propinqua Northmanniae parte, quae citra flumen Sequanam sita est, [Col.1227A] arcere saepenumero surrexit. Postremo in supradicti Danfronti oppugnatione quasi desertoris furtivo more discessit, nequaquam petita missione: satellitii debitum, cujus antea nomine hostilitatem utcunque velabat, jam omne detrectans. Ob haec et alia tot ejus et tanta ausa, dux, uti res monuit, suspiciens plura et majora ausurum, receptaculi, quo plurimum confidebat, editius firmamentum occupavit, custodiam immittens, in nullo amplius tamen jus ejus imminuens. Nempe eas latebras id munimentum initae elationis atque dementiae ipse primus fundavit, et quam operosissime exstruxit in praealti montis Arcarum cacumine. Caeterum malefidi custodes non multo post castri potestatem conditori reddunt, munerum pollicitatione et impensius [Col.1227B] imminente varia sollicitatione fatigati subactique.Solito mox acriores intromissum furiae incendunt, ultionem quoque sui velut per injurias diminuti exacturum. Oritur toto ambitu pagi vicini multa miseria. Tumultus, praedae, rapinae saeviunt, vastitatem minantes. Armis, viris, commeatu et quibuscunque tali negotio idoneis castrum exornatur, munimenta prius firma firmiora fiunt. Paci et otio locus nullus relinquitur. Denique saevissima rebellio instruitur. Quae postquam duci comperta duci comperta sunt Willelmo, e Constantino pago, ubi certiorem nuntium accepit, ea properabat celeritate, ut equi comitantium, praeter sex, omnes priusquam perventum sit Arcas lassitudine defecerint. Nam festinantem ut [Col.1227C] contrairet injuriae suae amplius incitaverunt audita mala provinciae suae. Ecclesiarum bona, aggrestium labores, negotiatorum lucra, militum praedam injuste fieri dolebat. Miserando planctu imbellis vulgi, qui multus tempore belli aut seditionum oriri solet, advocari se cogitabat. Caeterum, in itinere haud procul ab ipso castro obvios habuit quosdam suae militiae principes, fidos acceptosque sibi. Hi repentino rumore in urbe Rothomago quae comes Arcensis agitabat audierant, et cum equitibus trecentis quantocius Arcas accesserant, si convectationem frumenti et aliarum rerum contra obsidionem necessariarum prohibere valerent. Verum ubi cognoverunt maximas copias militum inibi congregatas esse, simul quia metuebant, ipsos etiam qui secum venerant [Col.1227D] transituros fore ad societatem Willelmi, ante posteri diei ortum (sic eis amicorum opinio secreto praedixerat) diffisi quam ocissime redibant. Haec referunt, atque ipsi ut exercitum praestoletur consilium dant: etenim ejus partem plus quam fama divulgaverit deseri, viciniam pene omnem in adversarii favorem concedere, ulterius pergere cum paucis nimis periculosum esse. At constantia illius minime his ad pavorem est mota, vel ad diffidentiam. Nam eos confirmans hoc responso, nihil quidem rebelles in se cum praesentem conspexerint ausuros; mox quantum calcaria equum cogere poterant accelerans perrexit. Egit eum propria fortitudo, felicitatem ei promisit justa causa. Et ecce, [Col.1228A] ut seditionis principem in praealto monte cum acie multarum legionum prospexit, enisus in arduo cunctos intra munitionem terga dare impigerrime compulit. Ac ni obstitissent citius obseratae fores, insecutus, uti animus iratus fortisque tulit, male ominatos ex magna parte obtruncavisset.Rem vere gestam et quid prope gestum erat memoramus, sed quae posteritas difficile sit creditura. Dein potiri volens munitione, jussu propere contracto exercitu circumsedit. Fuit difficillimum, quos ea natura loci maxime defensabat expugnare. Sane more suo illo optimo rem optans absque cruore confectum iri, efferatos et contumaces obice castelli ad montis pedem exstructi clausit, praesidioque imposito, aliis postea negotiis invitantibus ipse [Col.1228B] recessit, ut dum ferro parceret, fame vinceret.Monet equidem digna ratio et hoc memoriae prodere quam pia continentia caedem semper vitaverit, nisi bellica vi aut alia gravi necessitudine urgente. Exsilio, carcere, item alia animadversione quae vitam non adimeret, ulcisci malebat, quos, juxta ritum sive legum instituta, caeteri principes gladio absumunt belli captos, vel domi criminum capitalium manifestos: salubriter pensans qui Arbiter quam tremendus terrenae potestatis acta desuper prospiciat, moderatae clementiae ut immoderatae saevitiae, omnique meritorum qualitati sua cuique decernens.Audiens vero rex Henricus inclusum esse cujus vesaniae fautor erat atque consultor, auxilium ferre [Col.1228C] festinat, manum adducens armatorum non modicam, ad hoc quibus indigent obsessi complura. Adducti in spem memorandi facinoris quidam ex eo numero, qui in praesidio ducis relicti custodiunt, Francorum adventantium itinera explorata insidunt. Et ecce numerosa pars minus cauti excipiuntur. Ingelrannus Pontivi comes, nobilitate notus ac fortitudine, et cum eo quamplures viri nominati interimuntur. Hugo Bardulphus, ipse item vir magnus, capitur. Perveniens tamen quo ire intenderat rex, exacerbatissimis animis summa vi praesidium attentavit, Willelmum ab aerumnis uti eriperet, pariter decrementum sui stragem suorum vindicaret. Sed ubi negotium difficile animadvertit (quippe inimicos impetus facile toleraverunt castelli munimenta [Col.1228D] et militum virtus aeque valida), ne cruenta morte et pudenda fuga pelleretur, abire maturavit, decus nullum adeptus, nisi forte decorum fuerit quorum advenit causa inopiam stipendio minuisse, militibus numerum auxisse. Reverso dein ad obsidionem duce, et qualiter otium aliquod jucundum celebrari solet, in procinctu aliquandiu morato, famis acrimonia, saevius et arctius quam armis urgens, prope jam expugnavit. Rex denuo accitus multo et misere supplici nuntio, venire abnuit; superiorem casum reputans, magis aspera magisque ignominiosa metuens. Cernit tandem angustiarum oculo papiae partus rapiendi contra dominum suum principatus cupidinem malesuadam esse, sacramentum [Col.1229A] aut fidem violare ut iniquum, sic plerumque perniciosum: pacis nomen blandum et dulce, rem ipsam profecto jucundam et salutarem. Damnat ipse prae cunctis nimium audax incoeptum, dementissimum consilium, ruinosum factum. Dolet armatum se in arctis arctari. Impetrant supplicantes deditionem accipi; praeter vitam nihil aliud neque honestum neque utile pacti. En spectaculum triste, letum miserabile. Properant ultra quam vires invalidae sufficiant famosi paulo ante equites cum Northmannis evadere Franci, non minus dedecore quam inedia cervicibus contusis, pars in jumentis famelicis quae pedum cornu modice vel sonarent, vel pulverem excitarent, pendentes: pars ocreis et calcaribus ornati insolito comitatu incedentes et [Col.1229B] eorum plerique sellam equestrem incurvo languidoque dorso, nonnulli solum se nutabundi vix eportantes. Erat item cernere calamitatem levis armaturae egredientis faedam ac variam. Miserans infortunia hujus quoque, ut pridem Guidonis, celebranda ducis clementia. Noluit extorrem et inopem casu magis pudendo cruciari, sed cum gratia et possessionibus quibusdam amplis, atque multorum redituum, patriam ei concessit; aestimans rectum potius in eo patruum reminisci, quam adversarium insectari.In ipsa mora obsidionali Northmannorum aliquanti potentiores a duce ad regem defecerunt, quos jam antea conspirationis rebellantium occultique fuisse adjutores opinabile erat. Malevolentiam qua olim [Col.1229C] contra infantem fuerant inflati, nondum evomuere totam. Eorum e consortio Guimundus praesidens munitioni, quam Molendinas appellant, in manus regis eam dedit. Imposita est regia cohors. Guido frater comitis Pictavensis Willelmi atque imperatricis Romanae et cum eo viri militares atque illustres. Verum et ii, et quiqui alias relicti sunt a Francis, cum deditas esse comperissent Archarum latebras, sese nostris fuga furati sunt. Northmanni autem puniendi lege transfugarum, levi poena aut nulla domino suo reconciliati sunt, rati nullas jam opes vel astutias contra eum fore efficaces.Vehementius post haec in aemulationem exardere, novoque moveri tumultu Francia coepit. Principes universi, cum rege, Northmanno principi ex inimicis [Col.1229D] jam inimicissimi. Anxie tumebat in eorum malevolis mentibus vulnus praecipue invidum, quod recenter sauciavit, mors Ingelranni comitis et in eodem conflictu interemptorum. Acerbe inflammabat eos memoria eventus Andegavorum comitis Gaufredi, depulsi dudum Willelmi clypeo, qualiter memoravimus, aliorumque non modici numeri detrimentorum, atque dedecorum inflictorum eis virtute Northmannica. Inimicitiae causas veraciter explanamus, ac pleniter rex egerrime ferebat et velut contumeliam suam diffiniebat quam maxime ulciscendam, cum imperatorem Romanum, quo majus potentiae sive dignitatis nomen in orbe terrarum aliud non est, amicum et socium haberet, provinciis [Col.1230A] multis praesideret potentibus, quarum domini aut rectores militiae suae essent administri; comitem Willelmum suum nec amicum nec militem, sed hostem esse; Northmanniam quae sub regibus Francorum egit ex antiquo, prope in regnum evectam; superiorum ejus comitum quanquam ardua valuerint nullum in haec ausa illatum. Condolentes in eadem Tedbaldus, Pictavorum comes, Gaufredus, item reliqui summates quadam insuper indignatione privata intolerandum ducebant sese regis, quocunque praevia vocarent, signis parere; Willelmum Northmannorum nequaquam pro rege, sed confidenter atque indesinenter ad ejus magnitudinem quam aliquantum attrivit, ulterius atterendam, vel si qua via valeat conterendam in armis agitare. Praeterea [Col.1230B] concupiebant Northmanniam aut ejus partem quidam regis proximi. Hi quasi faces flagrantissimae regem incendebant et principes.Eas ob res post consultationem infausto omine communicatam, edicto regio bellum jubente, innumerosissimae copiae in Northmanniam expeditae sunt. Burgundiam, Arverniam, atque Wasconiam properare videres horribiles ferro; imo vires tanti regni, quantum in climata mundi quatuor patent, cunctas; Franciam tamen et Britanniam quanto nobis viciniores tanto ardentius infestas. Julium Caesarem, vel bellandi peritiorem aliquem, si fuerit peritior, exercitus Romani ducem, ex mille nationibus coacti olim, dum Roma florentissima mille provinciis imperitasset, hujus agminis immanitate terreri potuisse [Col.1230C] affirmaris. Nimirum concipit pavorem aliquantum terra nostra. Ecclesiae metuunt inquietanda fore otia sanctae religionis, stipendia sua ex libidine armatorum diripienda, quamvis orationum praesidio certantes confidant. Plebs urbana et agrestis, necnon quicunque imbellis et minus firmus, solliciti sunt ac trepidi; timent sibi, uxoribus, liberis, rebus suis, cum adeo gravem hostem timoris modo ampliorem quam sit metiuntur At cum reminiscuntur quem habeant propugnatorem, quam luctuosas patriae calamitates adhuc adolescens, vel puer potius, magno consilio, maximaque virtute sustulerit, spe timorem leniunt, afflictionem fiducia consolantur. Verum admirandae constantiae dux Willelmus nulla perculsus formidine, regi qui robur immanius ipse ducit, jam [Col.1230D] in Rothomagensem ex Ebroicensi pago sensim procedenti, magno animo sese festinus opponit: transadversam ripam Sequanae partem suarum copiarum, ut hostem distributum praenovit, contra dirigens. Sic enim dispositum est industria, quae multum profutura sperabatur, ut quantus miles inter Sequanam et Garumnam fluvios colligeretur, quas gentes multas uno nomine Celtigallos appellant, ii nos hac rege ipso duce invaderent, illac vero ducibus fratre regis Odone et Rainaldo familiarissimo, inter flumen Rhenum et Sequanam collecti, quae Gallia Belgica nuncupatur. Regem insuper comitabatur Aquitania, pars Galliae tertia et latitudine regionum et multitudine hominum a plerisque aestimata. Nec mirum, [Col.1231A] si forte Francorum temeritati atque superbiae sic munitae spes erat aliquanta, ducem nostrum aut opprimendum esse ea mole, aut ignominiosa fuga elapsurum, milites aut occidendos, aut capiendos, oppida excidenda, vicos exurendos, haec ferienda gladio, illa in praedam diripienda; postremo terram totam usque in foedam solitudinem redigendam.Sed longe alium res eventum habuit. Nam inauspicato congressi Odo et Rainaldus, cum suam aciem quam terribili atrocitate vastari animadverterent, ducatu et ensis ope simul omissis, equorum velocitate saluti consulunt. Urgebat namque cervices eorum non meritas leniora mucro Roberti Aucensis comitis, ut natalibus ita virtute magni, una Hugonis Gornacensis, Hugonis Montisfortis, Gualterii Giffardi, [Col.1231B] Willelmi Crispini, aliorumque nostrae partis fortissimorum virorum. Guido Pontivi comes ad vindicandum fratrem Ingelrannum nimis avidus captus est, et cum eo complures genere et opibus clari. Plurimi ceciderunt; reliquos fuga eripuit cum antesignanis. Cognito citius hoc successu propugnator noster dux Willelmus nocte intempesta caute instructum quemdam direxit, qui tristem regi victoriam propius castra ipsius ab alto arboris per singula inclamavit. Rex attonitus inopinato nuntio, procul omni cunctatione signo antelucano suos in fugam excitavit: summe necessarium ratus quam maxima celeritate Northmanniae finibus discedere. Multa dehinc hostilia utrinque acta sunt, qualia praeter belli conflictum inter tantos hostes fieri solent. [Col.1231C] Francis tandem gravissimarum sibi dissentionum finem cupientissime volentibus, pax convenit. Ea pactione inter ducem et regem media, ut capti apud Mare Mortuum regi redderentur, ejus vero assensu et quasi dono quodam dux jure perpetuo retineret quod Gaufrido Andegavorum comiti abstulerat, quodque valeret auferre. Confestim in ipso conventu principes militiae suae jussu commonuit dux intra terminos Martelli Andegavensis ad Ambreras construendas mature adesse paratos. Et quem hujus incoepti diem eis ipse, eumdem Martello per legatos praefinivit. O Validum, o confidentem, et nobilem hujus viri animum! o admirandam, nec facile competenti praeconio extollendam virtutem! Non petit imbellis cujuslibet terram debellandam, sed tyranni [Col.1231D] ferocissimi et in re militari, ut superiora docuere, plurimum strenui, quem uti fulmen terribile comites atque duces potentissimi tremerent; cujus vires et versutias collimitantum ei quisquam vix evaderet. Porro, ut magis admirere, ipsum hostem incautum et imparatum non aggreditur, sed prius ei diebus quadraginta ubi, quando, cujus rei gratia sit adventurus, denuntiat. Hujus famae terrore perculsus Gaufredus Meduanensis, Gaufredum dominum suum festinus adit, dolens et miserans conqueritur; constructis Ambreris opibus Northmannorum, terram ejus ad libitum inimici invadendam, destruendam, desolandam. Cui tyrannus Martellus, ut erat elatus animo, grandia praesumere et loqui solitus: ÇMeum, [Col.1232A] inquit, sicut vilis et pudendi domini omnino abnuas dominium, si patiente me patrari videas quod metuis.È Die praefinito, Cenomannicum solum ingressus Northmannorum rector, dum castrum quod minatus est erigit, fama referente, quae tam falsi quam veri nuntia volat, Gaufredum Martellum brevi adventurum audit. Quapropter opere administrato hostis adventum magna constantia et alacritate praestolatur. Quem, ubi amplius opinione morari videt et jam de cibariorum penuria plebeii pariter ac proceres conqueruntur, ne milite minus prompto in futurum utatur, modo dimittere statuit, castro viris et alimoniis munito, jubens tamen ut, cum nuntium ejus acceperint, quantocius eodem redeant cuncti. Exercitus nostri mox divulgato discessu, [Col.1232B] Martellus in auxilium suum adjunctis Willelmo Pictavorum comite domino suo et Eudone Britannorum comite, necnon undequaque copiis collectis, Ambreras contendit. Dein praesidii situ et munimentis perspectis, ad oppugnandum accingitur. Parant vallum rescindere; castellani resistunt. Exardent, audent, aggrediuntur propius et acrius, certatur utrinque magna vi. Missilia, saxa, libriles sudes, item lanceae desuper feriunt. His plerique interempti cadunt, alii repelluntur. Sic audaci molimine cassato aliud incipiunt. Tentant murum ariete, qui percussus in virga (ariete) castellanorum frangitur.Interea cognito labore suorum munitionis fundator Willelmus, omnis morae impatiens evocat exercitum, [Col.1232C] subventum ire quam maxime properat. Quem postquam inimici tres adeo nominati comites adequitare percipiunt, mira celeritate, ne dicam trepida fuga, cum immanibus exercitibus dilabuntur. Victor Gaufredum Meduanensem e vestigio bello adortus, qui domini furorem praecipue incendit querela praefata, intra exiguum tempus eousque compulit, ut in remotissimis Northmanniae partibus sibi manus perdomitas daret, fidelitatem quam satelles domino debet jurans.Rursum pace soluta, rex ignominiae suae magis quam detrimenti requirens ultionem, renovata expeditione Northmanniam aggreditur, exercitu coacto copioso quidem et minus quam antea immani: regni siquidem ejus pars amplior, funera sive indecoram [Col.1232D] fugam suorum lugens aut timens, ad redeundum super nos minus prona erat, quanquam vindictae in nos longe cupidissima. Martellus Andegavensis, nondum tot sinistris casibus fractus, minime defuit, quantum ullatenus virium colligere potuit adducens; vix enim hujus inimici odium et rabiem Northmanniae tellus penitus contusa vel excisa satiaret. Famam tamen sui motus quantum potuere occultantes, ne confestim in ipso ingressu obvio propugnatore, quem experti sunt, repellerentur, citis itineribus per Oximensem comitatum ad fluvium Divam pervenere, hostili immanitate per transitum populati. Neque illic aut converti placuit, aut consistere fiducia fuit. Etenim si permitteretur ulterius progredi, quali [Col.1233A] eo perventum est cursu, et sic in Franciam, dein evadere incolumes, praeclarae famae occasionem sibi promisere, quod Willelmi Northmanni terram ad littus usque marinum ferro igneque vastaverint, nemine obsistente, nemine insequente. Verum ea spes, ut illa quondam, fefellit. Nam dum ad vadum Divae morarentur, supervenit ipse alacer cum exigua manu virorum felici hora. Pars exercitus jam flumen cum rege transierat. Et ecce fortissimus vindex in residuos insiluit, cecidit populatores, parcere flagitium credens, cum patriae sauciatae adeo necessaria causa ageretur, infestissimo hoste in medio sinu ejus deprehenso. Citra aquam intercepti, in oculis regiis fere cuncti ferro ceciderunt, praeter qui sese ingurgitare maluerunt, pavore impellente. Ne vero [Col.1233B] jure saeviens gladius in adversam ripam insequeretur, reuma maris obstabat, alveum Divae insuperabili mole occupantis. Interitum suorum miserans ac metuens rex, cum Andegavense tyranno quam celerrime Northmannicos fines exivit, decernens animo consternato vir strenuus et nominatus in rebus bellicis, dementiae reputandum Northmanniam ultra attentare.Non multo post universae carnis viam demigravit, nunquam gloriatus triumpho quem de Willelmo Northmanno comite retulerit; imo nec multae in eum vindictae compos. Philippus filius ei successit infans, inter quem et principem nostrum firma pax composita est, ac serena amicitia, tota Francia cupiente et annuente.[Col.1233C] Sub idem tempus obiit et Gaufredus Martellus ad vota multorum vel quos oppresserat, vel qui metuerant eum. Sic terrenae potestati et humanae superbiae finem natura ponit inevitabilem. Sero poenituit miserandum hominem nimiae fortitudinis, ruinosae tyrannidis, perniciosae cupiditatis. Equidem sua eum extrema docuere quod antea pensare neglexit, etiam quae juste in mundo possidentur, necessario amittenda fore. Sororis filium haeredem reliquit; qui nomine proprio idem probitate absimilis ei, coelestem Regem timere et pro comparando externo honore bona actitare coepit.Quod humanae linguae ad malevolentiam quam ad benevolentiam laudandam sint promptiores novimus, ob invidiam plerumque, interdum ob aliam [Col.1233D] pravitatem. Nam et pulcherrima facinora in contrariam partem iniqua depravatione traducere solent. Unde nonnunquam fieri constat quatenus decora regum, sive ducum, sive cujuscunque optimi, cum non vere traduntur apud aetatem posteram, censura bonorum damnentur, ut nequaquam imitanda mala ad invasionem, vel aliud iniquum facinus placeant exemplo. Quapropter nos operae pretium arbitramur quam verissime tradere, quatenus Willelmus hic, quem scripto propagamus, quem tam futuris quam praesentibus, in nullo displicere, imo cunctis placere optamus, Cenomannico principatu quemadmodum regno Anglico non solum forti manu potitus fuerit, sed et justitiae legibus potiri debuerit.[Col.1234A] Comitum Andegavensium dominatio Cenomannorum comitibus pridem gravis ac pene intolerabilis exstiterat. Ut enim alia plurima omittam, novissime nostra memoria Fulco Andegavensis Herbertum Cenomannicum majorem Santonas illexit, sponsione urbis ipsius. Ibi vinctum in medio colloquio ad pactiones, quas avare concupierat, carcere et tormentis coegit.Tempore vero Hugonis, Gaufredus Martellus urbem Cenomannicam saepe igne injecto cremavit, saepe militibus suis eam in praedam distribuit, plerumque vineas circa ejus ambitum exstirpavit, aliquando expulso qui juste praesedit, soli dominio suo eam vindicavit. Hugo haereditatem suam Herberto reliquit filio et inimicitias easdem. Hic Gaufredi [Col.1234B] tyrannide metuens omnino deleri, Northmanniae ducem Guillelmum, sub quo tutus foret, supplex adiit, manibus ei sese dedit, cuncta sua ab eo ut miles a domino recepit, cunctorum singulariter eum statuens haeredem si non gigneret alium. Praeterea, ut conjunctius attingeret tantum virum ipse et posteritas ipsius, ducis ei filia petita atque pacta est. Quae priusquam nubiles pervenisset ad annos, morbo ipse interiit, suos in ipso fine obtestans et obsecrans, ne quaererent alium praeter quem ipse dominum eis, haeredem sibi relinqueret. Cui si volentes pareant, leve servitium toleraturos fore: si vi subacti, forsitan grave. Potentiam illius, prudentiam, fortitudinem, gloriam nec non genus antiquum ipsos optime nosse. Sub eo praeside agentes [Col.1234C] formidini fore quibusque confinibus.At homines malefidi Galterium Medantinum comitem cui soror Hugonis nupserat receperunt invasorem desertores. Indignans ergo repulsam Guillelmus jure multiplici successurus Herberto, arma expedivit, quibus requireret sic praerepta. Nam et olim egit sub Northmannorum ducum ditione regio Cenomanica. Incendium confestim injicere, aut urbem totam excindere, ausos iniqua trucidare, quantum ingenio abundavit et viribus, potuisset. Sed hominum sanguini quanquam nocentissimo parcere maluit solita illa temperantia et validissimam urbem relinquere incolume caput, atque munimentum terrae quam in manu habebat. Haec itaque expugnandi via placuit: crebris expeditionibus et [Col.1234D] diuturnis in ipso territorio mansionibus metum incutere, vineas, agros, villas vastari, loca munita circumquaque capere, praesidia, ubi res postulavit, imponere, denique plurima turba aerumnarum incessanter affligere. Cum ea geri viderent Cenomannici, quam anxii trepidique fuerint, quam cupierint onus molestissimum a cervicibus depellere, conjectare quam referre facilius est. Accito saepius Gaufredo, quem praeses eorum Galterius dominum sibi ac tutorem praefecit, praelio decernere minati sunt nonnunquam, sed ausi nunquam. Perdomitis tandem castellis jam per totum comitatum subactis, reddunt civitatem praevalenti. Et quem longa detinuerunt rebellione, supplici et ingenti suscipiunt [Col.1235A] honore. Studium est summis, mediis, infimis placare infensum. Occurrunt, clamant dominum suum, procidunt et inclinantur ejus dignitati, fingunt hilares vultus, laetas voces, plausus congratulantis. Fiunt obviam faventes laicorum studio, omnium quotquot ibidem sunt ecclesiarum ordines religiosi. Templa summopere, quemadmodum processiones, adornata effulgent, redolent thymiamata, resonant sacra cantica. Victori sufficiens poena perdomitos in potestatem suam venisse et urbis firmamentum sua in reliquum custodia occupari. Voluntarie Gualterus deditioni consensit, ne invasa protegens haereditaria amitteret. Clades a Northmannis illata vicinitati Medanti et Calvimontis metum ei faciebat de majori.[Col.1235B] Volvit in omne saeculum et progeniei suae optime consultum fuisse prudens victor, pius parens. Idcirco germanam Heriberto, ex partibus Teutonum suae munificentiae maximis impensis adductam nato suo conjugare decrevit, ut per eam ipse et progeniti ex ipso, jure quod nulla controversia convelli posset vel infirmari, Heriberti haereditatem possiderent sororius et nepotes. Et quoniam pueri aetas nondum fuit matura conjugio, in locis tutis illam prope nubilem magno cum honore custodiri fecit, nobilium atque sapientium virorum ac matronarum curae commissam. Haec generosa virgo, nomine Margarita, insigni specie decentior fuit omni margarita. Sed ipsam non longe ante diem quo mortali sponso jungeretur hominibus abstulit Virginis Filius, virginum sponsus, [Col.1235C] caelicus imperator; cujus igne salutifero pia puella flagrabat, pro cujus desiderio orationibus, abstinentiae, misericordiae, humilitati, denique plurimae bonitati studebat; vehementer exoptans praeter ipsius connubium aliud perpetuo ignorare. Sepelivit eam Fiscannense coenobium, quod cum aliis ecclesiis quantum licebat religioni nimirum doluit raptam properato obitu, cujus longaevitatem effectuosissime concupivit. Illius etenim anima prudenter evigilans cum lucerna ardente Christi adventum exspectans, ecclesias colere coepit cum reverentia. Cilicium quoque, quo latentius carnem domare proposuerat, postea quam transmigravit proditum, mentem aeternis intentam prodidit.Quam longinquus a favore ducis Guillelmi animo [Col.1235D] fuerit versutus homo Gaufredus Meduanensis, certissime cum urbs Cenomannica dederetur patefactum est. Ne enim hanc ejus gloriosam felicitatem praesens conspiceret, deseruit ante non minus invido dolore quam inconstante perfidia abactus. Noluit meminisse impudens audacia, quomodo pridem clementiam oraverit perdomitus. Non est verita impudens iniquitas jurisjurandi violare promissum. At perpetuum nomen quanto majores illius quanquam potentes, nunquam sunt gloriati. Parere sibi videbatur, si virtutem invictam triumphis magnificatam quam plurimis lacessere auderet. Per legatos iterum iterumque monitus ad obsequendum, mentem obstinatam non omisit. [Col.1236A] Fuga, astutia, validaeque munitiones non modicum fiduciae ministraverunt. Statuit ergo prudentia repudiati domini latibulum charissimum abalienare ei castrum Meduanum aestimans multo satius ac dignius hac poena ferire, quam fugitantem persequi, et victoriam levem ex eo capto insignibus titulis addere. Hujus castri latus alterum, quod alluitur scopuloso rapidoque flumine (nam supra Meduanae ripam in praerupta montis rupe situm est) id nulla vi, nullo ingenio vel arte humana attentari potest. Alteri vero munimenta lapidea, pariterque difficillimus aditus propugnant. Disponitur tamen obsidio, exercitu nostro admoto quantum natura repellens patitur, cunctis mirantibus ducem rem hanc nimis arduam confidentissime aggressurum. Equitum ac [Col.1236B] peditum copias tantas incassum fatigari cuncti fere opinantur; multi conqueruntur, nulla spe animos eorum erigente, nisi forte mora annua vel ampliore fames expugnet. Etenim gladiis, lanceis, missilibus, nihil geritur, nihil gerendum speratur; item neque ariete, neque tormento, caeterisve instrumentis bellicis, siquidem locus omnino machinamentis importunus erat. Verum magnanimus ductor Willelmus urget incoeptum, praecipit, hortatur, confirmat diffidentes, laetum exitum pollicetur. Nec multo temporis intervallo dubii sedent. En solerti consilio ipsius injecti ignes castrum corripiunt. Citissime diffunduntur more suo, saevius omni ferro quaeque obvia vastantes. Custodes atque propugnatores attoniti subita clade portas murumque deserunt, discurrunt [Col.1236C] trepidi laribus et rebus incensis primo succurrere. Dein propriae saluti quo refugio valent consulere festinant, victores gladios vehementius quam incendium metuentes. Northmanni alacerrime concurrunt, exsultantes animos et gratulantem clamorem pariter tollentes; certatim irrumpunt, potenter munitione potiuntur. Opima praeda invenitur, nobiles equi, arma militaria, omnisque generis supellex. Quae sicut alibi capta plerumque grandia, militum potius quam sua esse voluit continentissimus ac liberalissimus princeps. Castellani, qui in arcem confugerant, die postero dediderunt se, contra Willelmi ingenium ac fortitudinem nulli firmamento confidentes. Restauratis ille quae flamma corruperat, praesidioque providenter disposito, insolitum triumphum quasi [Col.1236D] de natura superata domum revexit cum immenso gaudio exercitus. Et confines Gaufredi non triste acceperunt hoc eum fuisse detrimento mulctatum, asseverantes gloriam solius Willelmi comitis ultionem multorum esse de perjuro ac praedone.Per idem fere tempus Edwardus rex Anglorum suo jam statuto haeredi Guillelmo, quem loco germani aut prolis adamabat, graviore quam fuerat cautum pignore cavit. Placuit obitus necessitatem praevenire, cujus horam homo sancta vita ad coelestia tendens, proximam adfore meditabatur. Fidem sacramento confirmaturum Heraldum ei destinavit, cunctorum sub dominatione sua diversis, honore atque potentia eminentissimum, cujus antea frater [Col.1237A] et fratruelis obsides fuerant accepti de successione eadem. Et eum quidem prudentissime, ut ipsius opes et auctoritas totius Anglicae gentis dissensum coercerent, si rem novare mallent perfida mobilitate, quanta sese agunt. Heraldus dum ob id negotium venire contenderet, itineris marini periculo evaso littus arripuit Pontivi, ubi in manus comitis Guidonis incidit. Capti in custodiam traduntur ipse et comitatus ejus, quod infortunium vir adeo magnus naufragio mutaret. Docuit enim avaritiae calliditas Galliarum quasdam nationes exsecrandam consuetudinem, barbaram et longissime ab omni aequitate Christiana alienam. Illaqueant potentes, aut locupletes trusos in ergastula afficiunt contumeliis, tormentis. Sic varia miseria prope ad necem usque [Col.1237B] contritos ejiciunt saepissime venditos magno. Directi ad se dux Willelmus eventu cognito, propere missis legatis, precatu simul ac minis extortum obvius honorifice suscepit eum. Guidoni bene merito qui nec pretio, nec violentia compulsus, virum quem torquere, necare, vendere potuisset pro libitu ipse adducens apud Aucense castrum sibi praesentavit, grates retulit condignas, terras tradidit amplas, ac multum opimas, addidit insuper in pecuniis maxima dona. Heraldum vero sufficientissime cum honore in urbem sui principatus caput Rothomagum introduxit, ubi multiplex hospitalitatis officiositas viae laborem perpessos jucundissime recrearet. Nimirum gratulabatur tanto super hospite sibi omnium charissimi propinqui et amici legato, quem inter se et [Col.1237C] Anglos quibus a rege secundus erat, mediatorem sperabat fidissimum. Coadunato ad Bonamvillam consilio, illic Heraldus ei fidelitatem sancto ritu Christianorum juravit. Et sicut veracissimi, multaque honestate praeclarissimi homines recitavere, qui tunc adfuere testes, in serie summa sacramenti libens ipse haec distinxit; se in curia domini sui Edwardi regis, quandiu superesset, ducis Willelmi vicarium fore; enisurum quanto consilio valeret, aut opibus, ut Anglica monarchia post Edwardi decessum in ejus manu confirmaretur; traditurum interim ipsius militum custodiae castrum Doveram, studio atque sumptu suo communitum; item per diversa loca illius terrae alia castra, ubi voluntas ducis ea firmari juberet, abunde quoque alimonias [Col.1237D] daturum custodibus. Dux ei jam satelliti suo accepto per manus ante jusjurandum terras ejus cunctumque potentatum dedit petenti. Non enim in longum sperabatur Edwardus aegrotantis vita.Deinde quia ferocem et novi nominis cupidum novit ipsum et qui venerant cum ipso, armis militaribus et equis delectissimis instructos secum in bellum Britannicum duxit, hospitem atque legatum quasi contubernalem habens, ut eo quoque honore quodam sibi magis fidum et obnoxium faceret. Britannia namque praefidenter adversus Northmanniam fuit omnis armata. Hujus audaciae princeps erat Conanus Alanni filius. Is in virum ferocissimum adultus, a tutela diu tolerata liber, capto Eudone [Col.1238A] patruo suo, atque vinculis ergastularibus mancipato, provinciae, quam dono paterno accepit, magna cum truculentia dominari coepit. Paternae dehinc rebellionis renovator, Northmanniae hostis non miles esse voluit. Dominus autem ejus antiquo jure, sicuti Northmannorum Willelmus, castellum quod Sancti Jacobi appellatum est interim opposuit in confinio, ne famelici praedones ecclesiis inermibus aut ultimo terrae suae vulgo excursionibus latrocinantibus nocerent. Emit namque rex Francorum Carolus pacem atque amicitiam a Rollone primo duce Northmannorum, ac posteriorum parente natam suam Gislam in matrimonium et Britanniam in servitium perpetuum ei tradens. Exoraverant id foedus Franci non valentes amplius resistere Gallico [Col.1238B] ense Danicae securi. Annalium paginae attestantur. Exinde comites Britannici e jugo Northmannicae dominationis cervicem omnino solvere nunquam valuerunt, etsi multotiens id conati tota vi obluctando. Alanus et Conanus, quanto Northmanniae rectores consanguinitate propius attingebant, tanto gloriantibus animis contra eos elatiores existebant. Conani in tantum jam temeritas crevit, ut quo die terminos Northmanniae aggrederetur, denuntiare non formidaret. Homini acrioris naturae, fervidae aetatis ministravit plurimum fiducia regio longe lateque diffusa, milite magis quam credibile sit referta. Partibus equidem in illis miles unus quinquaginta generat, sortitus more barbaro denas aut amplius uxores; quod de Mauris veteribus refertur, legis divinae atque [Col.1238C] pudici ritus ignaris. Ad hoc populositas ipsa armis et equis maxime, arvorum culturae aut morum minime student. Uberrimo lacte, parcissimo pane sese transigunt. Pinguia pabula gignunt pecoribus loca vasta et ferme nescia segetum.Cum vacant a bello, rapinis, latrociniis, caedibus domesticis aluntur, sive exercentur. Praelia cum ardenti alacritate ineunt: dum praeliantur, furibundi saeviunt. Pellere soliti, difficile cedunt. Victoria et laude pugnando parta nimium laetantur atque extolluntur, interemptorum spolia diripere ut opus decorum voluptuosumque amant. Nihil pendens terribilitatem hanc dux Willelmus in quem diem adventum Conani meminit, denuntiatum, eo ipse intra fines ejus occurrit. Ille, quasi fulminis [Col.1238D] ictum proxime imminentem extimens, in loca propugnatura citissimam fugam instituit, castri terrae suae Doli oppugnatione omissa. Id enim, rebelli adversum, justae causae fidum stabat. Sistere tentat Conanum castri praeses Ruallus, revocat illudens, morari biduum precatur, sufficiens huic morae stipendium ab ipso sumpturum. Homo misere exterritus, pavorem potius audiens, cursu instituto longius profugit. Ductor terribilis qui depulit instaret fugitanti, ni manifestum periculum animadverteret agere militem numerosum per regiones vastas, famelicas, ignotas. Si quid residuum erat inopi terrae ex his quae nata fuerant anno superiore, id in tutis locis incolae cum pecoribus abdiderant. Stabant [Col.1239A] in aristis fruges immaturae. Igitur ne sacrilega praeda diriperent, si qua reperirent ecclesiarum bona, menstrua penuria fatigatum exercitum reducebat, magno animo praesumens Conanum pro venia delicti et gratia propediem deprecaturum. At excedenti jam Britanniae limitem repente indicatur Gaufredum Andegavensem cum ingentibus copiis Conano fuisse conjunctum et ambos postero die praeliatum affuturos. Itaque aperitur conflictus eo cupidior quod gloriosius intelligebat, triumphum de hoste bino, utroque immani, uno consequi certamine; Ad hoc fore multiplicem ejusdem triumphi fructum. Ruallus autem, cujus in territorio tentoria figebantur, affatur querela: haberi quidem gratum, quod ab inimica vi per eum fuerit ereptus, si proficuum [Col.1239B] non deleat incommodo; nam si praestolaturus consideat, regionem modice fecundam nimis attenuatam funditus devastari; nec penes agricolas interesse Northmannico an Britannico exercitu consumpta anni laborem amiserint; sibi modo ad famam valuisse, non ad conservationem rerum Conani depulsionem. Considerandum esse dux respondens, ne discessio properantior opinionem pariat minus honoram, detrimenti recompendium in auro plenissimum promittit. Statim Rualli segetes militibus interdicit ac pecora. Obtemperatum est praecepto ea continentia ut frumenti manipulus unicus ad recompensandum omne damnum superabundaret. Certamen nequidquam fuit exspectatum, adversario magis in ulteriora profugiente, [Col.1239C] receptus in sua per charum hospitem Heraldum apud se post moratum aliquandiu donis onustum emisit, digne utroque et cujus jussu et pro cujus honore ampliando venerat. Quin etiam fratuelis ejus alter obses cum ipso redux propter ipsum redditus est. Paucis igitur te affabimur, Heralde. Qua mente post haec Willelmo haereditatem auferre, bellum inferre ausus es, cui te gentemque tuam sacro sancto jurejurando subjecisti tua et lingua et manu? Coercere debuisti et perniciosissime concitasti. Infeliciter secundi flatus, qui nigerrimis velis tuis aspiraverunt redeuntibus; impie clemens pontus, qui vehentem te hominem teterrimum ad littus provehi passus est; sinistre placida statio fuit, quae recepit te naufragium miserrimum patriae [Col.1239D] afferentem.Inter occupationes tamen rerum bellicarum, sive domesticarum, quas mundanas appellant, studia optimi principis in divinis egregia exstitere, quae per singula ac pro magnitudine sua recitare non sufficimus. Noverat enim non solum principatus in mundo florentes brevi occasu terminari, verum etiam ipsius mundi figuram praeterire. Unicum autem regnum immobiliter stare, huic praesidere imperatorem ineffabilem dominatu aeterno, rerum universalitatem quam condidit coaeterna sibi providentia gubernantem, terrenorum dulcedini nimium deditos tyrannos momento conterere potentem, diademata atque palatia inaestimabili perpetim fulgentia [Col.1240A] decore satellitum suorum perseverantiae disponentem, in illa gloriosissima civitate veri summique boni patria. Genitorem suum inclytum ducem Robertum post memoranda merita, quibus domi claruit, fasces dignitatum seposuisse, peregrinum iter ac periculis plenum arripuisse, desiderio imperatoris illius in superna Sion conspiciendi. Ipsius crucem in fronte, dilectionem in mente, reverentiam in actu, Richardos ac superiores avos potentia sublimes, fama praeclaros humiliter gestavisse. Pensaverat, ut prudentis animae homo, quam sit miserum atque indecorum spoliatos honore caduco in exsilium caliginosum damnari, ubi flamma inexstinguibili ardebunt, non consumentur, plangent in miseriis absque clementia, errata [Col.1240B] lamentabuntur absque venia. Econtra felix atque pulchrum esse post consulatus terrae, stola immortalitatis redimitos angelorum cives ordinari, ubi voluptate omni delectabuntur, Deum, sicuti est, contemplabuntur, in ejus laude perpetua jucundabuntur.Vir itaque dignus pio parente et piis majoribus, neque dum armatus actitabat, oculum interiorem a timore sempiternae majestatis dejiciebat. Armis namque proterendo bella externa, arcendo seditiones, rapinas, praedas, patriae consulebat Christum colenti; ut quo pace plus frueretur, minus violaret sacra instituta. Nec vere dictum unquam erit suscepisse eum bellum quod justitia vacaret. Ita Christicolae reges gentium Romanarum et Graecarum [Col.1240C] tutantur sua, propulsant injurias, juste ad palmam contendunt. Quis autem dicat esse boni principis pati seditiosos aut raptores? Ejus animadversione et legibus e Northmannia sunt exterminati latrones, homicidae, malefici. Sanctissime in Northmannia observabatur sacramentum pacis, quam Treviam vocant, quod effrenis regionum aliarum iniquitas frequenter temerat. Causam viduae, inopis, pupilli ipse humiliter audiebat, misericorditer agebat, rectissime definiebat. Ejus aequitate reprimente, iniquam cupiditatem vicini minus valentis, aut limitem agri movere aut rem ullam usurpare, nec potens audebat quisquam nec familiaris. Villae, castra, urbes jura per eum habebant stabilia et bona. Ipsum laetis plausibus, dulcibus cantilenis vulgo efferebant [Col.1240D] Accipere solitus est avido auditu suavique gustu sacrae paginae sermones, iis ut animae epulum sumeret delectari desiderans, castigari atque edoceri. Sumebat et honorabat condecenti reverentia hostiam salutarem; Dominicum sanguinem, sincera fide tenens quod vera doctrina praeceperat, panem et vinum quae altari superponuntur, consecrata sacerdotis lingua et manu sancto canone, Redemptoris veram esse carnem et verum esse sanguinem. Utique non ignotum est quanto zelo fuerit insectatus, atque exterminare sategerit e terra sua aliter sentientem pravitatem. Colebat devotus a tenera aetate sacra solemnia, concelebrans ea saepissime cum frequentia religiosi conventus, cleri, sive coenobitarum. [Col.1241A] Senibus ille juvenis grande exemplum inclaruit sedulitate quotidiana frequentando sacra mysteria. Item ejus liberi pietatem Christianam infantes didicere diligenti provisione ipsius. Fulgent plangendi quidam in culminibus potestatis terrenae, sese in interitum animae ab eis ipsi praecipitantes, quorum avara malignitas optimorum largae voluntati obsistens, basilicas intra dominationem suam construi difficile aut nullatenus permittit, constructas donari vetat, nec veretur spoliare, sacrilegio cumulans divitias peculiares. In pluribus vero ecclesiis Dominum collaudat patria nostra sui principis Willelmi benigno favore exstructis, prompta largitate adauctis. Qui volenti conferre libens cuique liberam auctoritatem concedebat, sanctos [Col.1241B] nulla unquam injuria laedens, dicatum eis quidpiam abalienando. Aemulabatur ejus tempore beatam Aegyptum Northmannia regularium coenobiorum collegiis, quae praecipuum consulem habebant ipsum fideli patrocinio instanti magisterio. Cunctis quidem amorem, honorem, curam exhibebat; impensius tamen illis quos major existimatio studiosae religionis commendavit. O recolendam, o imitandam, o in omne aevum propagandam diligentiam! Abbates atque pontifices persona principans et laica pro disciplina ecclesiastica subtiliter monebat, constanter exhortabatur, severe castigabat. Quoties ejus edicto et hortatu convenere praesules, metropolitanus cum suffraganeis, de statu religionis, clericorum, monachorum atque laicorum acturi, [Col.1241C] synodis his arbitrum se deesse nolebat, cum ut praesentia sua studiosis adderet studium, cautionem cautis, tum ne alieno testimonio discere indigeret qualiter fuissent acta, quae cuncta rationabiliter, ordinate et sancte acta fuisse desiderabat. Delato forte suas ad auras immani alicujus crimine, quod episcopus aut archidiaconus justo dementius vindicaverit, reum majestatis aeternae teneri jussit incarceratum, quousque causa Domini aequitate districta decerneretur, episcopum aut archidiaconum veluti adversarios divinae partis criminans in judicium devocandos, feriendos gravi sententia. Clerici, sive monachi, cujus a professione vitam non discrepare testimonio probabili comperit, charam habebat collocutionem, precatui totam [Col.1241D] voluntatem inclinabat. E diverso neque amici oculi respectu dignabatur infamem ob enormitatem vitae.Lanfrancum quemdam, de quo venit in litem plus ne sit meritus reverentiam atque gloriam saecularium ac divinarum litterarum singulari peritia, an ordinis monachici singulari observantia, intima familiaritate colebat: ut patrem venerans, verens ut praeceptorem, diligens ut germanum aut prolem. Illi consulta animae suae, illi speculam quamdam, unde ordinibus ecclesiasticis per omnem Northmanniam prospiceretur, commisit. Potuit namque viri talis vigilans cura, cum maximam auctoritatem sapientiae pariter ac sanctitatis praerogativa comparavit, securitatem non parvam optimae sollicitudini [Col.1242A] promittere. Ipsum pia quadam violentia monasterii Cadomensis abbatem statuit, non minus reluctantem subjectionis amore, quam altioris gradus timore. Multis deinde possessionibus, item argento, auro, diversisque ornamentis monasterium idem locupletavit, suo largo sumptu a fundamento astructum ingenti et magnitudine et decore, digne beatissimo protomartyre Stephano, cujus reliquiis magnificandum, honore dedicandum erat. Majoris pendere nemo poterit officia precum, quae in coelestia mittuntur. Crebro famulorum Christi orationes flagitabat et emebat maximo majore, cum bellum aut alia res ardua imminebat.Cum haec retracto, dulcis recordatio obvenit Theodosii Augusti, quem in pugnam contra tyrannos [Col.1242B] processurum animabant prius oracula atque responsa Joannis monachi in ultima Thebaide commorantis. Acceptabat ex omnibus monachis ille Joannem obediendo adeptum prophetiae gratiam, iste Lanfranchum sermone et actu spiritum Dei redolentem.Boni plerique transversi affectu carnali sanguinis propinquitate conjunctorum criminibus parcunt, in excelso dignitatum indigne praesidentes non descendere volunt. Eos clementissime tanquam caecati amore indicant, alios perspicaciter atque districte. Caeterum Willelmus, cujus integerrimam bonitatem inscribimus, animo intentius volutare libet ac mirari, cum patris dejectionem divinae nequaquam esse praeferendam noverit, negotium Dei prudenter simul [Col.1242C] et juste contra patruum suum peregit Malgerium archipraesulem. Is Richardi secundi filius sacra dignitate abutebatur, veluti natalium jure sua. Pallio tamen nunquam est insignitus, quod principale ac mysticum archipraesulatus insigne, manus Romani pontificis mittere solita ei denegavit, ut minus idoneo. Scripturarum arcana intelligentiae litteralis oculo colligere non indoctus fuit, sed quo praecipiunt moderamine, neque subjectorum neque propriam vitam gubernare studuit. Quam pietas plurimorum ornando ditavit, ille spoliando attenuavit ecclesiam, non sponsus ejus vel pater dicendus, sed gravissimus dominus vel rapacissimus praedo. Mensas equidem nimium sufficientes, nimium nitidas [Col.1242D] praebere, largiendo laudem emere amabat, specie liberalitatis prodigus. Saepe numero monitus atque castigatus privatim atque publice domini sui juvenis et laici sapiente diligentia, pergere malebat eadem pravitatis via. Nec enim modum posuit largitioni, donec sedes metropolitana omni fere ornamento caruit et thesauro. Sequuntur multoties largitionem rapinae. Praeterea molestus infamiae ejus odor diffundebatur ob alia crimina. Sed a ratione alienum ducimus in vitii publicandis immorari, quorum nec decens videtur commemoratio, nec notitia utilis. Laesit insuper injuria non levi Ecclesiam universalem, cujus unicum primatem summum in orbe terrarum antistitem, non qua decuit, obedientia veneratus est. Nam apostolici mandato saepius ad Romanum [Col.1243A] concilium accitus, renuit ire. Sane pigebat Rothomagum, pigebat cunctam Northmanniam archipraesulis, qui cum honestatis forma eminentes quosque antecedere deberet, infimarum personarum testimonio accusante confutabatur, universorum despectu degradandus censebatur.Princeps igitur animadvertens jam non monitis agi oportere in causa praecipuae gravitatis, ne ultra patiendo superni judicii iram irritaret in se, deposuit patruum in publico sanctae synodi, apostolici vicario cunctisque Northmanniae episcopis, juxta canonum auctoritatem, sententiam dantibus unanimi consensu. Maurilium vero cathedrae liberatae providit, ex Italia, ubi supra, caeteros abbatis emicuit eximius reductum, dignissimum summo omnium [Col.1243B] archipraesulatu merito generis, personae, virtutum, doctrinae.Hujus parem quemdam, et in anachoretici rigoris commilitio sedulum contubernalem Gerbertum, cunctae sanctitatis conscientia et fama juxta beatum, aliquot post annos coenobio Sancti Guandregisili praefecit, ordinem dilapsum restituere intendens per abbatem spiritualem. Ambo hi, in aetate florentissima divinitatem, et quam divinitas largitur, beatitudinem speculati, alio multoque perspicatiori mentis acumine, quam Plato, nuda professione impedimenta rerum temporalium evasere, despicantes mundanae philosophiae vehementi applicatione a se amata gymnasia, patrii soli dulcem arrisum, opibus ac generositate claram parentelam, spem sublimium [Col.1243C] provectuum. Sic animo victore expediti nunc sub jugo coenobiorum, nunc in eremi lucta aemulis Machabaeorum decertabant sudoribus, pro interminabili et liberalitate et quiete, omnem extremitatem, nullam praelationem in exsilio mundi praetereuntis ambientes.Sublimavit idem princeps quamplures ecclesias, provide trutinata ordinatione praesulum atque abbatum, sed praecipue Lexoviensem, Bajocensem, Abrincensem. Statuit enim summe idoneos pontifices, Hugonem Lexovii, proprium fratrem Odonem Bajocarum, Joannem Abrincarum. Quorum in electione penes judicium ejus probitas ipsorum valuit non altitudo natalium proximorum ipsi. Joannes Radulphi comitis filius jampridem laicus [Col.1243D] ordine, eruditus litteris clero, imo rectoribus cleri admirandus innotuerat vita religiosa. Non illius desideria specie sacerdotalis gradus honorem, sed illum vota praesulum ambierunt collegam sibi consecrandum. Odonem ab annis puerilibus optimorum numero consona praeconia optimorum inseruerunt, Fertur hic in longinquas regiones celeberrima fama; sed ipsius liberalissimi atque humillimi multa et industria et bonitas amplius meretur.Hugonem quem propiore familiaritate conspectavimus, dictatu longiusculo aliis indicare neutiquam gravamur, quoniam ejus cognitionem aliis non dubitamus profuturam. Is Richardi I nepos et filio Willelmo Aucensi comite, non minus bono quam [Col.1244A] generoso, juvenis a principe pontificatus in apicem provectus, spirituali mox canitie senibus maturior enitebat. Nequaquam ille ob antiquum stemma notabatur fastuosus, nec ob altiorem gradum sive florentem aetatem animo aut elatus, aut per lubricas voluptates vagus. Librabat equidem strenua sollicitudine grave munus, caute gestandum onus. Propriae conversationis directioni attente vigilabat, jugi cura speculabatur pascendo grege, sic manifestans quam acute prospiceret interno lumine, quod sacrum ministerium acceperit, regimen ecclesiasticum, non dominatum vel honorem. Terris, thesauro, pretiosorum ornamentorum decore sanctam sponsam ditavit. Convenustavit eam aedium quoque ejus tanto cultu ut ambigeret inspector, melius ne nova consurgerent [Col.1244B] aut vetusta repararentur. Verum in semetipso dicavit ei dotem auro et electro chariorem omnique lapide, sive gemma splendidiorem. Venerantur ac diligunt reverentissimum praesulem monasteria, synodi, curiae, ut prudentem, ita eloquentem, ut justum, ita discretum. Qui nec pecuniae unquam faveat aut gratiae, sive in judicio sive in consilio sententiam dicens. Ipse profecto, cum deponeretur archipraesul Malgerius, vox justitiae sonora fuit, constanter permanens in parte Dei, propter Deum damnans filium patrui. Exhibet se blandum ac severum decentissima in alterutrum permutatione; nullius hominis, omnis vitii clemens persecutor, pius inimicus. Subjectis fidelissime consulit, comparandus prudenter diligentibus patribus, qui [Col.1244C] juvenum filiorum non tam vota cogitant quam commoda. Favet congratulans, et auxiliatur coelici Regis quolibet in ordine militibus, in veneratione militum et amore regem ipsum colens. Sic semper humanus vivit, sic abstemius, ut indesinenter afferat homini cuique, saepius tamen non redituro, prandia sua, Deo jejunia sua. Hilarem se et communione gratum, minime silescentem, mensae abundanti et lautae non denegat, gustat imperio naturae, non epulatur. Pascunt eum deliciae, quibus animae esurientes aeterna pasci desiderat, quas Paracletus coelestis dulcore infundit suavissimo; excubiae orationibus vacantes, divinorum officiorum studiosa concelebratio, sacrae bibliothecae cultus perfamiliaris, denique sancti cujusque operis indefessus amor. [Col.1244D] His, inquam, praecipue delectatur, his avide pascitur optimus Dominici ovilis pastor Hugo. In adversis eventibus constantia, in secundis modestia parilem laudem consequitur, nullius cupidus. Linguas amantes alienam famam laedere adeo sensit abominandas ut aurem suam pravitatis earum nunquam testem adhibere velit. Altitudinem suam admirandae humilitatis privilegio sublimat, continentiam et virtutes reliquas, item quoscunque pias operationes ea tutissima atque saluberrima custode muniens. Mysticum namque illud rationale pectoris Aaron ornamentum spiritualiter ejus adornat interiora, Patrum sanctitatem quorum ei nomina inscribi praecipiuntur, jugiter commonens. Ne vero supra modi limitem [Col.1245A] digrediamur, dum per honestissimae vitae templa jucunda raptamur consideratione, ad principis Willelmi gesta reverti placet.Hispaniae reges duo germani audita ejus magnitudine natam ejus in matrimonium cupientissime petierunt, suum et regnum et posteritatem hac magnificaturi affinitate. Nam et lis valde inimica inter ipsos propter eam orta est minime degenerem, sed omnino dignam tali parente, sic moribus ornatam, sic in amore Christi studiosam ut reginis ac sanctimonialibus exemplo esse posset puella non velata. Admirabatur, laudabat, ac venerabatur eum supra nomina regum imperii Romani majestas, cujus olim gloriosissimus moderator Henricus Conradi imperatoris Augusti filius cum ipso etiam tum puero [Col.1245B] veluti cum nominatissimo rege amicitiam junxit ac societatem. Ejus enim adhuc pueri nomen clarissimum per gentes ferebatur. Sed de magnitudine viri disseram. Optabat hunc vicinum et amicum nobilis et ampla multisque regibus dominans Constantinopolis, quo propugnatore sperneret gravem potentiam Babylonis. Jam in Northmanniam nemo confinium quidquam audebat. Ut seditionum, sic externi belli procella omnis defremuit. Franciae, Burgundiae item ulterius remotarum provinciarum praesules atque comites Northmanniae domini curiam frequentabant; alii ut consilia, alii ut beneficia acciperent, plerique sola gratia gloriaturi. Portus et refugium apte nominabatur ejus benignitas, admittens et relevans plurimos. Homines advenae cernentes apud nos [Col.1245C] equites hac illac pergere inermes et quoque iter cuique vianti tutum patere, hujuscemodi beatitudinem, quoties exoptavere suis regionibus! Hanc pacem, hanc dignitatem Willelmi virtus patriae peperit. Juste itaque patria pro ipso invalitudine dubia aliquando decumbente lacrymas profudit atque preces, quales defuncto vitam valerent impetrare; orans tardissime moriturum, cujus in obitu praematuro turbinem, quo prius vexabatur, denuo timebat oriturum; nec enim prolem tum relinqueret, ad gubernandum aetate idoneam. Creditur, et dignissime quidem, pia devotionis Arbitrum supernum strenuo majestatis suae clienti sospitatem praestitisse et quietissimum otium, omni hoste protrito, ut meritus ad altiora evehi, regno praerepto [Col.1245D] mox facilius potiretur, securus de statu principatus.Verus namque rumor insperato venit Anglicam terram rege Edwardo orbatam esse et ejus corona Heraldum ornatum. Nec sustinuit vesanus Anglus quid electio publica statueret consulere; sed in die lugubri quo optimus ille humatus est, cum gens universa plangeret, perjurus regium solium cum plausu occupavit, quibusdam iniquis faventibus. Ordinatus est non sancta consecratione Stigandi, justo zelo apostolici et anathemate ministerio sacerdotum privati. Dux Willelmus, habita cum suis consultatione, armis injuriam ulcisci, armis haereditatem reposcere decrevit, tametsi complures majorum id ingeniose dissuaderent, ut rem nimis arduam, Northmanniae viribus [Col.1246A] longe majorem. Habuit in consiliis ea tempestate Northmannia, praeter episcopos et abbates, laici ordinis praestantissimos viros, quorum in collegio splendidiora quaedam ejus lumina atque ornamenta emicuere, Robertus Moritoliensis comes, Robertus Aucensis comes, Lexoviensis episcopi Hugonis, de cujus vita supra scripsimus, frater, Ebroicensis comes Richardus Roberti archiepiscopi filius, Rogerus de Bellomonte, Rogerus de Montegomerici, Willelmus filius Osberni, Hugo vicecomes. Horum ingeniis atque industria conservari posset incolumis; nec adeo senatoribus ducentis indigeret freta his Romana respublica, si quanta apud veteres nunc polleret. In omni tamen deliberatione prudentiae principis a cunctis concessum fuisse comperimus, ac si mente [Col.1246B] divina quid agendum foret aut vitandum praenosceret. Pie agentibus Deus dedit sapientiam, ait quidam peritus divinorum. Ille autem ab infantia pie operabatur. Quantum vero jubere libuit, tantum, nisi necessitas obsisteret, paruere cuncti. Quam igitur prudenti ipsius dispositione naves fierent, armis, viris, commeatu aliisque rebus quae bello sunt usui, instruerentur, qualiter totius Northmanniae studia ferverent, prolixum est per singula enarrare. Neque minus provide disposuit qui Northmanniam se absente gubernarent ac tutarentur. Convenit etiam externus miles in auxilium copiosus, quos ex parte notissima ducis liberalitas, verum omnes justae causae fiducia contraxit. Rapina omni interdicta, stipendio ipsius millia militum quinquaginta alebantur, dum [Col.1246C] ventorum incommoditas ad portum Divae detinebat mora menstrua. Ea illius temperantia fuit ac prudentia: militibus et hospitibus abunde sumptus ministrabatur, nemini rapere quidpiam concedebatur, provincialium tuto armenta vel greges pascebantur, seu per campestria, seu per tesqua: segetes falcem cultoris intactae exspectabant, quas nec attrivit superba equitum effusio, nec demessuit pabulator. Homo imbecillis aut inermis, equo cantans qua libuit versabatur, turmas militum cernens, non exhorrescens.Tempore eodem sedebat sancti Petri Romae papa Alexander dignissimus cui obediret, quemque consuleret Ecclesia universa. Responsa etenim edebat justa salutariaque. Is praesul Luciensis, cum altiorem gradum nullatenus appeteret, violento plurimorum [Col.1246D] consensu, quorum apud Romanos tunc praecellebat auctoritas, ingenti concilio assentiente, in eo locatus est primatu quo praesulum orbis terrae caput existeret atque magister. Allectionem hanc sanctitate meruerat atque doctrina. Per eadem post ad ortum solis et occasum effulgebat. Neque sui cursus limitem sol immutabilius natura, quam per veritatis ille directum tendebat vita, quodquod ubiquaque per mundum potuit, iniquum corrigens, nulli concedens. Hujus apostolici favorem petens dux, intimato negotio quod agitabat, vexillum accepit ejus benignitate, velut suffragium sancti Petri, quo primo confidentius ac tutius invaderet adversarium.Et Romanorum imperatori Henrico, Henrici imperatoris [Col.1247A] filio, nepoti imperatoris Conradi, noviter junctus fuit in amicitia, cujus edicto in quemlibet hostem Germania ei, si postularet, veniret adjutrix. Rex quoque Danorum Suenus fidem legationibus ei spopondit, sed inimicis ejus amicum exhibebat se fidelem, sicut in sequentibus legendo ipsius detrimenta spectabis.Heraldus interea promptus ad decernendum praelio sive terrestri, sive navali, plerumque cum immani exercitu ad littus marinum operiens, callide subornatos transmisit exploratores. Quorum deprehenso uni, causamque sui adventus qua praeceptum est specie obtegere conato, dux animi sui magnitudinem prodidit his verbis: ÇNon indiget, inquit, Heraldus auri sui vel argenti jactura tuam aliorumque [Col.1247B] fidem atque solertiam emere, qui subdole speculatum nos veniatis. Quid consulatur, quid apparetur apud nos certior eum quam velit et opinione ejus citior index, quippe mea praesentia docebit. Hoc ex me refer illi mandatum, nec ullam adversitatem ex nobis ei suscipiendam esse, quominus reliquam aetatem securus agat nisi intra annuum spatium, ubi tutiorem locum suis pedibus sperat, me conspexerit.È Stupentes vero grande promissum primores Northmannorum, multi diffidentiam suam non reticent. Amplificant oratione quam desperatio dictavit, opes Heraldi suas diminuunt. Thesauris illum abundare, quibus partis suae duces et reges praepotentes conducantur; classem habere plurimam, homines in ministeriis nauticis peritissimos qui saepius [Col.1247C] pericula et praelia maritima sint experti. Terra illius uti divitiis, ita militis copia hanc multipliciter superari. Quis enim, juxta praestitutum, naves perfici, aut perfectis remiges inveniri annuo spatio posse speraret? Quis nova hac expeditione pulcherrimum statum patriae in omnem redigi miseriam non timeret? Quis Romani imperatoris opes ea vinci difficultate non affirmaret?Erexit autem diffidentes dux hac elocutione: ÇInnotuit nobis, ait, Heraldi sapientia, terrorem nobis ingerit, sed spem auget. Sua quidem inutiliter expendet, aurum dissipans, non consolidans honorem. Non eo animi viget robore, quo vel minimum quid meorum polliceri audeat. At arbitrio meo pariter quae mea sunt, quaeque dicuntur illius, promittentur atque [Col.1247D] dabuntur. Hostem haud dubie superabit, qui non minus quae hostis possidet quam propria largiri valet. Navigio quo sufficiente citius gaudebimus, non praepediemur. Sint illi experti, quae nos cum felicitate majore experiamur. Virtute melius quam numero militum bella geruntur. Praeterea, ne rapinam amittat ille pugnabit, nos quae dono accipimus beneficiis comparavimus, requirimus. Quae partis nostrae prima fiducia periculum omne depellens, laetissimum triumphum nobis, summum decus, praeclarissimum nomen dabit.È Etenim constabat viro catholico ac sapienti quod omnipotentia Dei, nihil volens iniquum, justam causam cadere non sineret, praesertim consideranti sese qui non tantum ditionem [Col.1248A] suam et gloriam augere, quantum ritus Christianos partibus in illis corrigere intendit. Jam tota classis providentissime exornata ab ostio Divae vicinisque portubus, ubi Nothum, quo transmitterent, diutius exspectavere zephyri flatu in stationem sancti Gualerici delata est. Ibi quoque precibus, donis, votis, coelesti suffragio se commisit optime confidens princeps quem neque mora sive contrarietas venti, neque terribilia naufragia, neque pavida fuga multorum, qui fidem spoponderant, frangere praevalent. Quin et consilio adversitatibus obvius, submersorum interitus, quantum poterat, occultavit, latentius tumulando, commeatum in dies augendo, inopiam lenivit. Ad hoc hortamine diverso retraxit exterritos, animavit paventes. Sacris supplicationibus adeo [Col.1248B] decertavit ut corpus etiam acceptissimi Deo confessoris Gualerici contra praepedientem et pro secundo vento extra basilicam deferret; concurrente in eadem humilitatis arma concione profecturorum cum ipso.Spirante dein aura exspectata voces cum manibus in coelum gratificantes, ac simul tumultus invicem incitans tollitur, terra quam properantissime deseritur, dubium iter quam cupientissime initur. Eo namque celeritatis motu impelluntur ut cum armigerum hic, socium inclamet ille, plerique immemores clientum, aut sociorum, aut rerum necessariarum, id solum, ne relinquantur, cogitant ac festinant. Increpat tamen atque urget in puppes ardens vehementia ducis, si quos ullatenus moram [Col.1248C] nectere notat. Verum ne prius luce littus, quo intendunt, attingentes, iniqua et minus nota statione periclitentur, dat praeconis voce edictum, ut cum in altum sint deductae, paululum noctis conquiescant non longe a sua rates cunctae in anchoris fluitantes, donec in ejus mali summo lampade conspecta, extemplo buccinae clangorem cursus accipiant signum. Memorat antiqua Graecia Atridem, Agamennona fraternos thalamos ultum ivisse mille navibus; protestamur nos Willelmum diadema regium requisisse pluribus. Xerxem fabulatur illa Seston et Abidon ponto disjunctas urbes navium ponte conjunxisse; Willelmum nos revera propagamus uno clavo suae potestatis Nortmannici soli et Anglici amplitudinem copulavisse. Willelmum qui a nullo unquam superatus [Col.1248D] patriam inclytis ornavit tropaeis, clarissimis locupletavit triumphis, superiore hostis manu devicto Xerxi, et sine classe aequandum, ac fortitudine anteponendum censemus.Solutis noctu post quietem navibus, vehens ducem, retro caeteras agillime reliquit ardentius ad victoriam properantis, imperio suae velocitatis parilitate quasi obtemperans. Jussus mane remex mari ab alto, num quae veniant consequae speculari, praeter pelagus et aera prospectui suo aliud nihil comparere indicat. Confestim anchora jacta, ne metus atque moeror comitem turbam confunderet, abundans prandium nec Baccho pigmentato carens animosissimus dux, ac si in coenaculo domestico memorabili [Col.1249A] cum hilaritate accepit, cunctos actutum affore promittens, Deo, cujus eos tutelae credidit, adducente. Non indignum duceret Mantuanus poetarum princeps laudibus Aeneae Trojani, qui priscae Romae ut parens gloria fuit, securitatem atque intentionem hujus mensae inserere. Inquisitus denuo speculator, naves quatuor advenire, tertio tantas exclamat ut arborum veliferarum uberrima densitas nemoris praestet similitudinem. Quo proinde spes ducis gaudio sit mutata, quam ex intimo corde divinam glorificaverit pietatem, conjiciendum cuivis relinquimus. Penevesellum prospero flatu provectus, libere navibus egreditur, pugna nulla obstante. [Col.1250A] Equidem Heraldus in Eboracensem pagum recesserat, cum fratre suo Tostillo et Heraldo Noricorum rege dimicaturus. Nec mirere quod germanus permotus injuriis, invasi honoris aemulus arma externa adduxit in Heraldum, quem germana quoque illi moribus absimillima cum armis non valeret, votis impugnabat et consilio, luxuria foedum, truculentum homicidam, divite rapina superbum, adversarium aequi et boni. Voluit autem virilis prudentiae femina, intelligens honesta quaelibet, ac vita colens, Willelmum, Anglis dominari, quem Edwardi regis mariti sui adoptio filii loco sibi succedere statuit, sapientem, justum, fortem.BELLUM INTER WILLELMUM DUCEM ET HERALDUM REGEM ANGLORUM. [Col.1249] [Col.1249B] Gaudentes arrepto littore Northmanni prima munitione Penevesellum, altera Hastingas occupavere, quae sibi receptaculo, navibus propugnaculo forent. Marius, aut magnus Pompeius, uterque eximius, calliditate atque industria meritus triumphum, hic adducto Romam in vinculis Jugurtha, ille coacto Mithridate ad venenum, sic in hostium fines delatus formidaret agens militem universum, se in periculum seorsim ab agmine cum legione segniter daret. Fuit illorum, et est ducum consuetudinis dirigere, non ire exploratores, magis ad vitam sibi, quam ut exercitui providentiam suam conservarent. Willelmus vero cum viginti quinque non amplius militum comitatu promptus ipse loca et incolas exploravit. Inde revertens ob asperitatem tramitis pedes, re non [Col.1249C] absque risu gesta, quanquam lector forte rideat, seriae laudi materiam dedit, gestans in humero sociatam suae loricam satellitis, dum nominatissimum vi corporis ut animi Osberni filium Willelmum ferreo fasce levavit.Dives quidam finium illorum inquilinus, natione Northmannus, Robertus filius Guimarae nobilis mulieris, Hastingas duci domino suo atque consanguineo nuntium destinavit, his verbis: ÇPraeliatus cum fratre proprio rex Heraldus et cum rege Noricorum quo fortiorem sub coelo nullum vivere opinio fuit, pugna una ambos occidit, ingentes eorum exercitus delevit. Animatus eo successu, festinus redit in te, numerosissimum populum ducens ac robustisismum, adversus quem non amplius tuos quam totidem despectabiles [Col.1249D] canes aestimo valere. Prudens vir computaris, domi militiaeque cuncta hactenus prudenter egisti. Nunc tibi consule, provide, labora, ne per temeritatem in discrimen unde non evadas temetipse praecipites. Suadeo intra munitiones mane, manu ad praesens confligere noli.ÈDux contra nuntio: ÇPro mandato, inquit, quo mihi dominus tuus vult esse cautum, quanquam sine contumelia suadere decuerit, gratias ipsi et haec refer. Non me tutarer valli aut moenium latebris, [Col.1250B] sed confligerem quamprimum cum Heraldo, nec diffiderem fortitudine meorum cum suis eum contritum iri, voluntate divina non resistente; tametsi decem sola millia virorum haberem, quales ad sexaginta millia adduxi.ÈQuadam vero die, dum custodiam navium viseret dux, indicatum est forte spatianti prope navalia monachum Heraldi legatum adesse. Ipse protinus illum convenit ingeniosa hac elocutione: ÇProximus, infit, ego sum Willelmi comitis Northmannorum ac dapifer. Cum alloquendi nisi per me copiam habere non poteris; quod affers mihi narra. Libens ille cognoscet idem per me, quia neminem suorum chariorem habet me. Post opportune uti voles mea opera, coram locutum venies.È Legatione percepta, [Col.1250C] patefaciente monacho, sine cunctatione, dux legatum hospitio recipi et officiosa humanitate curari praecepit. Ipse interim secum et cum suis quid mandatis responderet deliberabat.In crastino discumbens in medio primatum suorum, cucullato advocato dixit: ÇEgo sum Willelmus Dei gratia Northmannorum princeps. Quae mihi hesterno die retulisti, in horum nunc praesentia refer.È Legatus ita elocutus est: ÇHaec tibi mandat rex Heraldus: Terram ejus ingressus es; qua fiducia, qua temeritate nescit. Meminit quidem quod rex Edwardus te Anglici regni haeredem fore pridem decreverit et quod ipse in Northmannia de hac successione securitatem tibi firmaverit. Novit autem jure suum esse regnum, idem ejusdem regis [Col.1250D] domini sui dono in extremis illius sibi concessum. Etenim ab eo tempore, quo beatus Augustinus in hanc venit regionem, communem gentis hujus fuisse consuetudinem donationem quam in ultimo fine suo quis fecerit, eam ratam haberi. Quapropter de terra juste sua cum tuis te regredi postulat. Alioquin amicitiam et cuncta pacta per ipsum in Northmannia tibi firmata solvet, penes te omnino relinquens ea.ÈAuditis Heraldi mandatis, dux monachum inquisivit [Col.1251A] num legatum suum ad Heraldum cum salute perducere vellet. Ille salutis ejus ut propriae curam se habiturum spopondit. Dux illico verbis his monachum Fiscamnensem quemdam instruxit, quae citius Heraldo deferret. ÇNon temere, neque injuste, sed consulto et aequitatis ductu in hanc terram transvectus sum, cujus me haeredem, ut Heraldus ipse fatetur, statuit dominus meus et consanguineus rex Edwardus, ob maximos honores et plurima beneficia quae illi atque fratri suo, nec non hominibus eorum ego et majores mei impendimus; et quoniam omnium, qui genus suum attingerent, me credebat excellentissimum, qui optime valerem vel ei quandiu viveret subvenire, vel posteaquam decederet regnum gubernare. Sane neque id absque suorum optimatum [Col.1251B] consensu, verum consilio Stigandi archiepiscopi, Godwini comitis, Levrici comitis, Sigardi comitis, qui etiam jurejurando suis manibus confirmaverunt, quod post Edwardi decessum me reciperent dominum, nec ullatenus peterent in vita illius patriam hanc ullo impedimento contra me occupari. Obsides mihi dedit Godwini filium ac nepotem. Postremo Heraldum ipsum in Northmanniam transmisit, ut quod pater ejus atque caeteri supranominati hic mihi juravere absenti, is ibi praesens juraret praesenti. Qui dum pergeret ad me, in periculum captionis incidit, unde mea eum prudentia ac fortitudine eripui. Se mihi per manus suas dedit, sua manu securitatem mihi de regno Anglico firmavit. Praesto ego sum ad agendum causam contra illum in judicio, [Col.1251C] sive placet ille juxta jus Northmannorum, sive potius Anglorum. Si secundum aequitatis veritatem decreverint Northmanni aut Angli, quod ille regnum hoc jure debeat possidere, cum pace possideat. Si vero mihi justitiae debito reddendum esse consenserint, mihi dimittat. At si conditionem hanc repudiaverit, non duco justum ut homines mei vel sui concidant praeliando, quorum in lite nostra culpa nulla est. Ecce paratus ego sum capite meo contra caput illius asserere quod mihi potius quam illi jure cedat regnum Anglicum.ÈHanc verborum ducis diligenter compertam sententiam magis quam dictatum nostrum in oculos plurimorum venire volumus, quia plurimorum perpetuo favore eum desideramus laudari. Pulchre [Col.1251D] colligetur et ex ea, quod vere prudens, justus, pius, ac fortis exstiterit. Rationum namque copia, sicut liquet attento, quas infirmare nec valeret eloquentiae Romanae maximus auctor Tullius, Heraldi rationem destruxit. Denique judicium quod jura gentium definirent, accipere praesto fuit. Anglos inimicos mori ob litem suam noluit, singulari certamine proprio capite causam determinare voluit. Ut ergo mandata eadem Heraldo appropinquanti per monachum sunt relata, stupore expalluit, atque diu ut elinguis obticuit. Roganti autem responsum legato semel et iterum, primo respondit: ÇPergimus continenter; secundo pergimus ad pretium.È Instabat legatus ut aliud responderetur, repetens non interitum exercituum, [Col.1252A] sed singulare certamen Northmanno duci placere. Nam vir strenuus et bonus justum aliquid ac laetum renuntiare, nec multos occumbere volebat, Heraldi caput, pro quo minor fortitudo, aequitas nulla staret, casurum confidens. Tum levato Heraldus in coelum vultu, ait: ÇDominus inter me et Willelmum hodie quod justum est decernat.È Regnandi siquidem cupidine caecatus, simul ob trepidationem oblitus injuriae, conscientiam in ruinam sui rectum judicem optavit.Interea exploratum directi ducis jussu probatissimi equites, hostem adesse citi nuntiant. Accelerabat enim eo magis rex furibundus, quod propinqua castris Northmannorum vastari audierat. Nocturno etiam incursu aut repentino minus cautos opprimere [Col.1252B] cogitabat. Et ne perfugio abirent, classe armata ad septingentas naves in mari opposuerat insidias. Dux propere quotquot in castris inventi sunt (pleraque enim sociorum pars eo die pabulatum ierat), omnes jubet armari. Ipse, mysterio missae quam maxima cum devotione assistens, corporis ac sanguinis Dominici communicatione suum corpus et animam munivit. Appendit etiam humili collo suo reliquias quarum favorem Heraldus abalienaverat sibi, violata fide quam super eas jurando sanxerat. Aderant comitati e Northmannia duo pontifices, Odo Bajocensis et Goisfredus Constantinus, una multus clerus et monachi nonnulli. Id collegium precibus pugnare disponitur. Terreret alium loricae, dum vestiretur, sinistra conversio. Hanc conversionem [Col.1252C] risit ille ut casum, non ut mali prodigium expavit.Exhortationem qua pro tempore breviter militum virtuti plurimum alacritatis addidit, egregiam fuisse non dubitamus, et si nobis, non ex tota dignitate sua relatam. Commonuit Northmannos, quod in multis atque magnis periculis victores tamen se duce semper exstiterint; commonuit omnes patriae suae nobilium gestorum magnique nominis nunc probandum esse manu qua virtute polleant, quem gerant animus; jam non id agi quis regnans vivat, sed quis periculum imminens cum vita evadat; si more virorum pugnent, victoriam, decus, divitias habituros; alioquin aut ocius trucidari, aut captos ludibrio fore hostibus crudelissimis; ad hoc ignominia sempiterna infamatum iri; ad effugium nullam viam [Col.1252D] patere, cum hinc arma et inimica ignotaque regio obsistant, illinc pontus et arma; non decere viros multitudine terreri; saepenumero Anglos hostili ferro dejectos cecidisse, plerumque superatos in hostis venisse deditionem, nunquam gloria militiae laudatos, imperitos bellandi strenua virtute paucorum facile posse conteri, praesertim cum justae causae praesidium coeleste non desit. Audeant modo, nequaquam cedant, triumpho citius gavisuros fore.Hac autem commodissima ordinatione progreditur: vexillo praevio quod apostolicus transmiserat; pedites in fronte locavit, sagittis armatos et balistis, item pedites in ordine secundo firmiores et loricatos, ultimo turmas equitum, quorum ipse fuit in [Col.1253A] medio cum firmissimo robore; unde in omnem partem consuleret manu et voce. Scribens Heraldi agmen illud veterum aliquis, in ejus transitu flumina epotata, silvas in planum reductas fuisse memoraret. Maximae enim ex omnibus undique regionibus copiae Anglorum convenerant. Studium pars Heraldo, cuncti patriae praestabant, quem contra extraneos, tametsi non juste, defensare volebant. Copiosa quoque auxilia miserat eis cognata terra Danorum. Non tamen audentes cum Willelmo ex aequo confligere, plus eum quam regem Noricorum extimentes, locum editiorem praeoccupavere, montem silvae per quam advenere vicinum. Protinus equorum ope relicta, cuncti pedites constitere densius conglobati. Dux cum suis neque loci territus asperitate, ardua clivi [Col.1253B] sensim ascendit. Terribilis clangor lituorum pugnae signa cecinit, utrinque Northmannorum alacris audacia pugnae principium dedit: taliter cum oratores in judicio litem agunt de rapina, prior ferit dictione qui crimen intendit. Pedites itaque Northmanni propius accedentes provocant Anglos, missilibus in eos vulnera dirigunt atque necem. Illi contra fortiter quo quisque valet ingenio resistunt. Jactant cuspides ac diversorum generum tela, saevissimas quasque secures et lignis imposita saxa. Iis veluti mole lethifera statim nostros obrui putares. Subveniunt equites et qui posteriores fuere fiunt primi. Pudet eminus pugnare, gladiis rem gerere audent. Altissimus clamor hinc Northmannicus, illinc barbaricus armorum sonitu et gemitu morientium [Col.1253C] superatur. Sic aliquandiu summa vi certatur ab utrisque. Angli nimium adjuvantur superioris loci opportunitate, quem sine procursu tenent et maxime conferti, ingenti quoque numerositate sua atque validissima corpulentia; praeterea pugnae instrumentis, quae facile per scuta vel alia tegmina viam inveniunt. Fortissime itaque sustinent vel propellunt ausos in se districtum ensibus impetum facere. Vulnerant eos qui eminus in se jacula conjiciunt. Ecce igitur hac saevitia perterriti avertuntur pedites pariter atque equites Britanni et quotquot auxiliares erant in sinistro cornu, cedit fere cuncta ducis acies, quod cum pace dictum sit Northmannorum invictissimae nationis. Romanae majestatis exercitus copias regum continens, vincere solitus terra [Col.1253D] marique fugit aliquando, cum ducem suum sciret aut crederet occisum. Credidere Northmanni ducem ac dominum suum cecidisse. Non ergo nimis pudenda fuga cessere, minime vero dolenda, cum plurimum juverit.Princeps namque prospiciens multam partem adversae stationis prosiluisse et insequi terga suorum, fugientibus occurrit et obstitit, verberans aut minans hasta. Nudato insuper capite detractaque galea exclamans: ÇMe, inquit, circumspicite; vivo et vincam, opitulante Deo. Quae vobis dementia fugam suadet? Quae via patebit ad effugiendum? Quos ut pecora mactare potestis, depellunt vos et occidunt. Victoriam deseritis, ac perpetuum honorem; in [Col.1254A] exitium curritis ac perpetuum opprobrium. Abeundo, mortem nullus vestrum evadet.È His dictis, receperunt animos. Primus ipse procurrit, fulminans ense, stravit adversam gentem quae sibi regi suo rebellans commeruit mortem. Exardentes Northmanni et circumvenientes aliquot millia insecuta se, momento deleverunt ea, ut ne quidem unus superesset. Ita confirmati vehementius immanitatem exercitus invaserunt; qui maximum detrimentum passus non videbatur minor. Angli confidenter totis viribus oppugnabant, id maxime laborantes, ne quem aditum irrumpere volentibus aperirent. Ob nimiam densitatem eorum labi vix potuerunt interemi *. Patuerunt tamen in eos viae incisae per diversas partes fortissimorum militum ferro. Institerunt eis Cenomanici, [Col.1254B] Francigenae, Britanni, Aquitani, sed cum praecipua virtute Northmanni.Tiro quidam Northmannus Robertus, Rogerii de Bellomonte filius, Hugonis de Mellento comitis ex Adelina sorore nepos et haeres praelium illo die primum experiens egit quod aeternandum esset laude, cum legione quam in dextro cornu duxit irruens, ac sternens magna cum audacia. Non est nostrae facultatis, nec permittit intentio nostra singulorum fortia facta pro merito narrare. Copia dicendi valentissimus, qui bellum illud suis oculis didicerit, difficillime singula quaeque persequeretur. At hoc nos illo properamus, ut finita Willelmi comitis laude, Willelmi regis gloriam scribamus.Animadvertentes Northmanni, sociaque turba, [Col.1254C] non absque nimio sui incommodo hostem tantum simul resistentem superari posse, terga dederunt, fugam ex industria simulantes. Meminerunt quam optatae rei paulo ante fugam dederit occasionem. Barbaris cum spe victoriae ingens laetitia exorta est. Sese cohortantes exsultante clamore nostros maledictis increpabant et minabantur cunctos illico ruituros esse. Ausa sunt, ut superius, aliquot millia, quasi volante cursu, quos fugere putabant urgere. Northmanni repente regyratis equis interceptos et inclusos undique mactaverunt, nullum relinquentes. Bis eo dolo simili eventu usi, reliquos majori cum alacritate aggressi sunt, aciem adhuc horrendam et quam difficillimum erat circumvenire. Fit deinde insoliti generis pugna; quam altera pars incursibus [Col.1254D] et diversis motibus agit; altera, velut humo affixa tolerat. Languent Angli, et quasi reatum ipso defectu confitentes, vindictam patiuntur. Sagittant, feriunt, perfodiunt Northmanni, mortui plus, dum cadunt, quam vivi moveri videntur. Leviter sauciatos non permittit evadere, sed comprimendo necat sociorum densitas. Ita felicitas pro Willelmo triumpho maturando cucurrit.Interfuerunt huic praelio Eustachius Boloniae comes, Willelmus Richardi Ebroicensis comitis filius, Goisfredus Rotronis Moritoniae comitis filius, Willelmus Osberni filius, Haimerius Toarcensis praeses, Gualterus Giffardus, Hugo de Monteforti, Rodolphus de Toneia, Hugo de Grentmaisnil, Willelmus de Guarenna, aliique [Col.1255A] quamplures militaris praestantiae fama celebratissimi et quorum nomina historiarum voluminibus inter bellicosissimos commendari deceat. Willelmus vero dux eorum adeo praestabat eis fortitudine, quemadmodum prudentia, ut antiquis ducibus Graecorum sive Romanorum qui maxime scriptis laudantur, aliis merito sit praeferendus, aliis comparandus. Mobiliter duxit ille cohibens fugam, dans animos periculi socius, saepius clamans ut venirent, quam jubens ire. Unde liquido intelligitur, virtutem illi praeviam pariter fecisse militibus iter et audaciam. Cor amisit absque vulnere pars hostium non modica, prospiciens hunc admirandum ac terribilem equitem. Equi tres ceciderunt sub eo confossi. Ter ille desiluit intrepidus, nec diu mors vectoris inulta [Col.1255B] remansit. Hic velocitas ejus, hic robur ejus videri potuit corporis et animi. Scuta, galeas, loricas, irato mucrone et moram dedignante penetravit; clypeo suo nonnullos collisit. Mirantes eum peditem sui milites, plerique confecti vulneribus, corde sunt redintegrati. Et nonnulli, quos jam sanguis ac vires deficiunt, scutis innixi viriliter depugnant, aliqui voce et nutibus, cum aliud non valent, socios instigant, ne timide ducem sequantur, ne victoriam e manibus dimittant. Auxilio ipse multis atque saluti fuit.Cum Heraldo tali, qualem poemata dicunt Hectorem vel Turnum, non minus auderet Willelmus congredi singulari certamine, quam Achilles cum Hectore, vel Aeneas cum Turno. Tydeus adversum [Col.1255C] iusidiatos quinquaginta rupis petivit opem, Willelmus par, haud inferior loco, solus non extimuit mille. Scriptor Thebaidos vel Aeneidos, qui libris in ipsis poetica lege de magnis majora canunt, ex actibus hujus viri aeque magnum, plus dignum considerent [f., conficerent] opus vera canendo. Profecto, si quantum dignitas materiae suppeditaret carminibus edissererent condecentibus, inter divos ipsorum styli venustate transferrent eum. Nostra vero tenuis prosa titulatura ipsius humillime regnantibus pietatem in cultu veri Dei, qui solus ab aeterno in finem saeculorum et ultra Deus est, praelium, quo tam fortiter quam juste vicit, veraci termino brevique concludat.Jam inclinato die, haud dubie intellexit exercitus [Col.1255D] Anglorum se stare contra Northmannos diutius non valeri. Noverunt se diminutos interitu multarum legionum, regem ipsum et fratres ejus, regnique primates nonnullos occubuisse, quotquot reliqui sunt prope viribus exhaustos, subsidium quod exspectent nullum relictum. Viderunt Northmannos non multum decrevisse peremptorum casu, et quasi virium incrementa pugnando sumerent, acrius quam in principio imminere; ducis eam saevitiam quae nulli contra stanti parceret, eam fortitudinem quae nisi victrix non quiesceret. In fugam itaque conversi quantocius abierunt, alii raptis equis, nonnulli pedites, pars per vias, plerique per avia. Jacuerunt in sanguine qui niterentur, aut surgerent, non valentes [Col.1256A] profugere. Valentes fecit aliquos salutem valde cupiens animus. Multa silvestribus in abditis remanserunt cadavera, plures obfuerunt sequentibus per itinera collapsi. Northmanni licet ignari regionis, avide insequebantur, caedentes rea terga, imponentes manum ultimam secundo negotio. A mortuis etiam equorum ungulae supplicia sumpsere, dum cursus fieret super jacentes. Rediit tamen fugientibus confidentia, nactis ad renovandum certamen maximam opportunitatem praerupti vallis et frequentium fossarum. Gens equidem illa natura semper in ferrum prompta fuit, descendens ab antiqua Saxonum origine, ferocissimorum hominum. Propulsi non fuissent, nisi fortissima vi urgente. Regem Noricorum, magno exercitu fretum et bellicoso, [Col.1256B] quam facile nuper vicerunt.Cernens autem felicium signorum ductor cohortes inopinato collectas, quamvis noviter advenire subsidium putaret, non flexit iter neque substitit, terribilior cum parte hastae quam grandia spicula vibrantes, Eustachium comitem cum militibus quinquaginta aversum et receptui signa canere volentem, ne abiret virili voce compellavit. Ille contra familiariter in aurem ducis reditum suasit, proximam ei si pergeret mortem praedicens. Haec inter verba percussus Eustachius inter scapulas ictu sonoro, cujus gravitatem statim sanguis demonstrabat naribus et ore, quasi moribundus evasit ope comitum. Dux, fortitudinem omnino dedignans aut dedecus, invadens protrivit adversarios. In eo congressu [Col.1256C] Northmannorum aliqui nobiliores ceciderunt, adversitate loci virtute eorum impedita. Sic victoria consummata, ad aream belli regressus, reperit stragem quam non absque miseratione conspexit, tametsi factam in impios, tametsi tyrannum occidere justo bello, sit pulchrum, fama gloriosum, beneficio gratum. Late solum operuit sordidatus in cruore flos Anglicae nobilitatis atque juventutis. Propius regem fratres ejus duo reperti sunt. Ipse carens omni decore quibusdam signis, nequaquam facie, recognitus est et in castra ducis delatus, qui tumulandum eum Willelmo agnomine Maletto coacessit, non matri pro corpore dilectae prolis auri par pondus offerenti. Scivit enim non decere tali commercio aurum accipi. Aestimavit indignum fore [Col.1256D] ad matris libitum sepeliri, cujus ob nimiam cupiditatem insepulti remanerent innumerabiles. Dictum est illudendo oportere situm esse custodem littoris et pelagi, quae cum armis ante vesanus insedit. Nos tibi, Heralde, non insultamus, sed cum pio victore tuam ruinam lacrymato miseramur et plangimus te. Vicisti digno te proventu ad meritum tuum et in cruore jacuisti et in littoreo tumulo jaces, et posthumae generationi tam Anglorum quam Northmannorum abominabilis eris. Corruere solent qui summam in mundo potestatem summam beatitudinem putant; et ut maxime beati sint rapiunt eam, raptam vi bellica retinere nituntur. Atqui tu fraterno sanguine maduisti, ne fratris magnitudo te [Col.1257A] faceret minus potentem. Ruisti dein furiosus in alterum conflictum, ut adjutus patriae parricidio regale decus non amitteres. Traxit igitur te clades contracta per te. Ecce non fulges in corona, quam perfide invasisti, non resides in solio, quod superbe ascendisti. Arguunt extrema tua quam recte sublimatus fueris Edwardi dono in ipsius fine. Regum terror cometa, post initium altitudinis tuae coruscans, exitium tibi vaticinatus fuit.Verum, omissa naenia, felicitatem quam eadem stella portendit disseramus. Argivorum rex Agamemnon, habens in auxilio multos duces atque reges, unicam urbem Priami dolo vix evertit obsidionis anno decimo. Quae fuerint ejus militum ingenia, quae virtus, carmina testantur. Item Roma sic [Col.1257B] adulta opibus, ut orbi terrarum vellet praesidere, urbes aliquot devicit, singulas pluribus annis. Subegit autem urbes Anglorum cunctas dux Willelmus copiis Northmanniae uno die ab hora tertia in vesperum, non multo extrinsecus adjutorio. Si tuerentur eas moenia Trojana, brevi talis viri manus et consilium excinderent Pergama. Posset illico victor sedem regiam adire, imponere sibi diadema, terrae divitias in praedam suis militibus tribuere, quosque potentes alios jugulare, alios in exsilium ejicere. Sed moderatius ire placuit, atque clementius dominari. Consuevit namque pridem adolescens temperantia decorare triumphos. Par fuisset, Anglorum qui sese per injuriam tantam pessumdederunt [Col.1257C] in mortem, carnes gula vulturis lupique devorari, ossibus insepultis campos fore sepultos. Caeterum, illi crudele visum est tale supplicium. Volentibus ad humandum eos colligere liberam concessit potestatem. Humatis autem suis, dispositaque custodia, Hastingas cum strenuo praefecto Romanaerium accedens, quam placuit poenam exegit pro clade suorum, quos illuc errore appulsos fera gens adorta praelio cum utriusque partis maximo detrimento fuderat.Hinc Doveram contendit, ubi populum innumerabilem congregatum acceperat, quod locus ille inexpugnabilis videbatur. At ejus propinquitate Angli perculsi, neque naturae vel operis munimento, neque multitudini virorum confidunt. Situm est id castellum [Col.1257D] in rupe mari contigua, quae naturaliter acuta, undique ad hoc ferramentis elaborate incisa, in speciem muri directissima altitudine, quantum sagittae jactus permetiri potest, consurgit; quo in latere unda marina alluitur. Cum autem Castellani supplices deditionem pararent, armigeri exercitus nostri praedae cupidine ignem injecerunt. Flamma levitate sua volitans pleraque corripuit. Dux nolens incommoda eorum, qui secum deditionaliter agere coeperant, pretium dedit restituendarum aedium aliaque amissa recompensavit. Severius animadverti praecepisset in auctores incendii, ni utilitas et numerositas ipsorum occultavisset eos. Recepto castro, quae minus erant per dies octo addidit firmamenta. Milites illic recentibus carnibus et aqua utentes, [Col.1258A] multi profluvio ventris exstincti sunt, plurimi in extremum vitae debilitati discrimen. Adversa tamen et haec fortitudinem ducis non fregerunt. Custodiam inibi quoque relinquens et dysenteria languentes, ad perdomandum quos devicit proficiscitur. Occurrunt ultro Cantuarii haud procul a Dovera, jurant fidelitatem, dant obsides. Contremuit etiam potens metropolis metu et, ne funditus caderet, ullatenus resistendo, maturavit impetrare statum obediendo. Veniens postero die ad Fractam Turrim castra metatus est, quo in loco gravissima sui corporis valetudine animos familiarium pari conturbavit aegritudine. Volens autem publicum bonum, ne exercitus egestate rerum necessariarum laboraret, noluit indulgere sibi moras ibi agendo. Quanquam fuerit commune [Col.1258B] proficuum ac valde optandum optimum ducem ad sanitatem convalere.Interea Stigandus, Cantuariensis archipraesul, qui sicut excellebat opibus atque dignitate, ita consultis plurimum apud Anglos poterat, cum filiis Algardi aliisque praepotentibus praelium minatur. Regem statuerant Edgarum Adelinum, ex Edwardi regis nobilitate annis puerum. Erat videlicet eorum voti summa non habere dominum quem non habuere compatriotam. Verum, qui dominari debuit eis, intrepide approperans, ubi frequentiorem audivit eorum conventum, non longe a Lundonia consedit.Praeterluit eam urbem fluvius Tamesis, peregrinas e portu marino divitias advectans. Cum solos cives habeat, copioso ac praestantia militari famoso incolatu [Col.1258C] abundat. Tunc vero confluxerat ad ipsam hospes turba propugnatorum, quam, licet ambitu nimis ampla, non facile capiebat. Praemissi illo equites Northmanni quingenti, egressam contra se aciem refugere intra moenia impigre compellunt, terga cedentes. Multae stragi addunt incendium, cremantes quidquid aedificiorum citra flumen invenere, ut malo duplici superba ferocia contundatur. Dux progrediens dein quoquo versum placuit, transmeato flumine Tamesi, vado simul atque ponte ad oppidum Guarengefort [Walengford] pervenit.Adveniens eodem Stigandus pontifex metropolitanus, manibus ei sese dedit, fidem sacramento confirmavit, abrogans Adelinum quem leviter elegerat. Hinc procedenti, statim ut Lundonia conspectui [Col.1258D] patebat, obviam exeunt principes civitatis, sese cunctamque civitatem in obsequium illius, quemadmodum ante Cantuarii tradunt, obsides quos et quot imperat adducunt. Orant post haec ut coronam sumat una pontifices atque caeteri summates; se quidem solitos esse regi servire, regem dominum habere velle. Consulens ille comitatos e Northmannia, quorum non minus prudentiam quam fidem spectatam habebat, patefecit eis quid maxime sibi dissuaderet quod Angli orabant; res adhuc turbidas esse, rebellare nonnullos, se potius regni quietem quam coronam cupere; praeterea, si Deus ipsi hunc concedit honorem, secum velle conjugem suam coronari; denique non oportere nimium properari, [Col.1259A] dum in altum culmen ascenditur. Profecto non illi dominabatur regnandi libido. Sanctum esse intellexerat, sancteque diligebat conjugii pignus. Familiares contra suasere ut totius exercitus unanimi desiderio optari sciebant. Quanquam rationes ejus apprime laudabiles dignoscerent, ex arcano uberrimae sapientiae manantes.Aderat huic consilio Haimerius Aquitanus, praeses Toarcensis, lingua non ignobilior quam dextra. Is, demirans et urbane extollens modestiam inquirentem animos militum num vellent dominum suum regem fieri, ÇAd disceptationem, inquit, hujusmodi milites nunquam aut raro acciti sunt. Non est diu trahendum nostra deliberatione quod desideramus fieri quam ocissime.È At prudentissimi et optimi [Col.1259B] viri nequaquam ita cuperent in alto hujus monarchiae illum locari, nisi praecipue idoneum perviderent, licet ipsorum commoda et honores per exaltationem ejus augeri volentes. Ipse, iterum omnia secum perpendens, acquievit tot petentibus totque suadentibus, praesertim sperans, ubi regnare coeperit, rebellem quemque minus ausurum in se, facilius conterendum a se. Praemisit ergo Lundoniam qui munitionem in ipsa construerent urbe et pleraque competentia regia magnificentia praepararent, moraturus interim per vicina. Adversitas omnis procul fuit, adeo ut venatui et avium ludo, si forte libuit, secure vacaret.Die ordinationi decreto elocutus ad Anglos condecenti sermone Eboracensis archiepiscopus, aequitatem [Col.1259C] valde amans, aevo maturus, sapiens, bonus, eloquens, an consentirent eum sibi dominum coronari inquisivit. Protestati sunt hilarem consensum universi minime haesitantes, ac si coelitus, una mente data unaque voce. Anglorum voluntati quam facillime Northmanni consonuerunt, sermocinato ad eos ac sententiam percunctato Constantini praesule. Caeterum, qui circa monasterium in armis et equis praesidio dispositi fuerunt, ignotae nimio strepitu acceptorem sinistram arbitrati prope civitati imprudentia flammam injecerunt. Sic electum consecravit idem archiepiscopus aeque sancta vita charus et inviolata fama, imposuit ei regium diadema, ipsumque regio solio, favente multorum praesentia [Col.1259D] praesulum et abbatum, in basilica Sancti Petri apostoli, quae regis Edwardi sepulcro gaudebat, in sacrosancta solemnitate Dominici Natalis, millesimo sexagesimo sexto Incarnationis Dominicae anno. Repudiavit enim consecrari a Stigando Cantuariensi, quem per apostolici justum zelum anathemate reprobatum didicerat. Nec minus insignia regum decuerunt personam ejus, quam ad regimen idoneae exstiterunt virtutes ejus. Cujus liberi atque nepotes justa successione praesidebunt Anglicae terrae, quam et haereditaria delegatione sacramentis Anglorum firmata et jure belli ipse possedit, coronatus tali eorumdem consensu, vel potius appetitu ejusdem gentis primatum. Etsi ratio sanguinis poscitur, pernotum est quam proxima consanguinitate [Col.1260A] regem Edwardum attigerit filius ducis Roberti, cujus amita Richardi secundi soror, filiae primi, Emma, genitrix fuit Edwardi.Post celebratam ordinationem, non ut solitum est, post honorum augmenta, fieri, remissius laudabilia gerere coepit, sed novo admirandoque ardore ad honestos et ingentes actus accenditur dignissimus rex, quod nomen, posito ducis nomine, libens acceptat stylus noster. Saecularibus namque ac divinis operam impendebat strenuam utrisque, ad servitium tamen Regis omnium regum cor propensius habebat, quippe cui suos provectus reputabat, contra quem potentia aut vita neminem mortalium potiri diu posse sciebat, a quo gloriam interminabilem, ubi temporalem finiret, exspectabat. In hujus [Col.1260B] ergo imperatoris quasi tributum large erogavit, quod Heraldi regis aerarium avare inclusit. Terrae illi sua fertilitate opimae uberiorem opulentiam comportare soliti sunt negotiatores gaza advectitia. Maximi numero, genere, artificio thesauri compositi fuerant, aut custodiendi ad vanum gaudium avaritiae, aut luxu Anglico turpiter consumendi. Quorum partem ad ministros confecti belli magnifice erogavit, plurima ac pretiosissima egenis et monasteriis diversarum provinciarum distribuit. Id munificentiae studium adjuvit non modicus census, quem undique civitates et locupletes quique obtulerant novitio domino. Romanae ecclesiae Sancti Petri pecuniam in auro atque argento ampliorem quam dictu credibile sit, et ornamenta quae Bizantium perchara haberet, [Col.1260C] in manum Alexandri papae transmisit. Memorabile quoque vexillum Heraldi, hominis armati imaginem intextam habens ex auro purissimo, quo spolio pro munere ejusdem apostolici benignitate sibi misso par redderet; simul et triumphum de tyranno Romae ulteriusque optatum pulchre indicaret. Quanti famulorum Christi coetus tum laeti gratiarum hymnos canebant pro victore antea fautores, illius precum armatura, summatim recitamus. Mille Ecclesiis Franciae, Aquitaniae, Burgundiae, necnon Arverniae, aliarumque regionum perpetuo celebre erit Willelmi regis memoriale. Beneficii magnitudo semper vivens mori benefactoris memoriam non patietur. Aliae cruces aureas admodum grandes insigniter [Col.1260D] gemmatas, pleraeque libras auri vel ex eodem metallo vasa, nonnulla pallia vel pretiosum aliud quid accepere. Splendide adornaret metropolitanam basilicam, quod minimum in his donis coenobiorum aliquod laetificavit. Ducibus atque regibus haec et scripta in hoc libello complura innotescere velim ad exemplum aut incitamentum. Munera quidem gratissima Northmanniae advenerunt a suo dulci nato, pio patre festinante affectu missa, cum saevitia temporis atque maris intrante Januario esset acerrima. Nuntium vero eventus, cujus exspectatione intenta fuit et anxia, millies chariorem accepit. Nec enim adeo gratum acciperet quidquid Arabia pulchrum aut suave donare posset. Nullus unquam illuxit ei dies laetior, quam cum certo rescivit principem [Col.1261A] suum, auctorem sui quieti status, regem esse. Urbes, castella, villae, monasteria, multum pro victore, maxime congratulabantur pro regnante. Lux quaedam insolitae serenitatis toti provinciae subito exorta videbatur. Quae licet destitutam se putaret communi patre, dum ejus praesentia careret, sic tamen abesse volebat eum, magis ut summa potentia ipse uteretur quam ut sibi praesidio foret aut decori amplius potens. Tantum namque cupiebat Northmannia illius majestatem, quam ille Northmanniae commoda sive honorem. Profecto dubium erat illum patria, an patriam ille plus diligeret, qualiter est olim dubitatum de Caesare Augusto et populo Romano.Diligeres ac maximi haberes eum et tu, Anglica [Col.1261B] terra, totamque te ejus pedibus laeta prosterneres, si abesset imprudentia atque iniquitas tua, quo meliore consilio dijudicare posses in qualis viri potestatem deveneris. Praejudicare noli, dignitatem ejus diligentius cognosce, et quotquot exegisti dominos parvi habebis cum eo comparatos. Ejus honestatis pulchritudo optimo te colore decorabit. Didicit per legatum suum valentissimus vir rex Pyrrhus, tales fere, qualis erat ipse, Romam habere cunctos. Illa civitas parens regum orbis, terrae caput et domina, hunc qui tibi dominaturus est progenuisse et ipsius manu defensari, sapientia gubernari, imperio parere gauderet. Hujus milites Northmanni possident Apuliam, devicere Siciliam, propugnant Constantinopolim, ingerunt metum Babyloni. Nobilissimos tuorum [Col.1261C] filiorum juvenes ac senes Chunutus Danus trucidavit nimia crudelitate, ut sibi ac liberis suis te subigeret. Hic ne Heraldum vellet occubuisse; imo voluit patris Goduini potentiam illi ampliare et natam suam imperatoris thalamo dignissimam in matrimonium, uti fuerat pollicitus, tradere. At si haec tibi mecum non conveniunt, profecto sustulit a cervice tua superbum crudelemque dominatum Heraldi; abominandum tyrannum, qui te servitute calamitosa simul et ignominiosa premeret, interemit. Quod meritum in omni gente gratum habetur atque praeclarum. Benefacta vero saluberrimae dominationis, qua eris exaltata, in sequentibus aliqua contra tuam invidiam testabuntur. Vivet, vivet in longum rex Willelmus et in paginis nostris quas tenui orationis [Col.1261D] figura scribere placet, ut res pulcherrimas dilucide plures intelligant. Praesertim cum praecipui oratores, quibus dicendi graviter copia magna fuit, humili sermone, dum historias scribunt, usi reperiantur.Multa Lundoniae, posteaquam coronatus est, prudenter, juste, clementerque disposuit, quaedam ad ipsius civitatis commoda sive dignitatem, alia quae genti proficerent universae, nonnulla quibus Ecclesiis terrae consuleretur. Jura quaecunque dictavit, optimis rationibus dictavit. Judicium rectum nulla persona ab eo nequicquam postulavit. Specie vindicandi reatus avaritiam plerumque velat regnans iniquitas, supplicio addicit innocentem, ut possessionem addicti [Col.1262A] rapiat. Ille neminem damnavit, nisi quem non damnare iniquum foret. Nam uti adversus libidines alias, ita adversus avaritiam invictum animum gerebat. Intellexerat esse regiae majestatis, illustri munificentia praestare, nihil ubi aequitas contradicit accipere. Suis quoque primatibus digna se et gravitate praecepit et diligentia suasit aequitatem. Esse jugiter in oculis habendum, cujus vicerint praesidio, aeternum imperatorem. Nimium opprimi victos nequaquam oportere victoribus professione Christiana pares, ne quos juste subegerint injuriis ad rebellandum cogerent. Ad hoc decere, ne quid turpiter in externis agitando, terrae ubi natus vel altus est dedecus infligeret. Milites vero mediae nobilitatis atque gregarios aptissimis edictis coercuit. Tutae [Col.1262B] erant a vi mulieres, quam saepe amatores inferunt. Etiam illa delicta quae fierent consensu impudicarum, infamiae prohibendae gratia, vetabantur. Potare militem in tabernis non multum concessit, quoniam ebrietas litem, lis homicidium solet generare. Seditiones interdixit, caedem et omnem rapinam, frenans ut populos armis, ita legibus arma. Judices, qui vulgo militum essent timori, constituti sunt, simul acerbae poenae in eos qui delinquerent decretae sunt; neque liberius Northmanni quam Britanni vel Aquitani agere permittebantur. Scipionem aliosque priscos duces proponunt imitandos qui de disciplina militari scriptis docent. Prorsus aeque aut plus laudanda exempla ab exercitu Willelmi regis in promptu est accipere. Sed festinando dicamus alia, [Col.1262C] ne diu suspendamur a memorando reditu quem Northmannia intenta exspectabat.Tributis et cunctis rebus ad regium fiscum reddendis modum qui non gravaret posuit; latrociniis, invasionibus, maleficiis locum omnem intra suos terminos denegavit. Portus et quaelibet itinera negotiatoribus patere et nullam injuriam fieri jussit. Pontificium Stigandi, quod noverat non canonicum, minime probabat; sed apostolici sententiam exspectare melius quam properantius deponere existimabat. Suadebant et aliae rationes, ut ad tempus pateretur atque honorifice haberet illum cujus inter Anglos auctoritas erat summa.In sede metropolitana meditabatur sanctum vita, fama charum, eloquentia divini verbi potentem, qui [Col.1262D] suffraganeis episcopis congruam formam praebere et ovili Dominico praeesse sciret cunctisque prodesse cuperet studio vigilanti. Item de ordinationibus aliarum ecclesiarum praecogitabat. Omnino proba ejus in regnando initia fuere.Egressus e Lundonia, dies aliquot in propinquo loco morabatur Bercingis, dum firmamenta quaedam in urbe contra mobilitatem ingentis ac feri populi perficerentur. Vidit enim in primis necessarium magnopere Lundonienses coerceri. Ibi veniunt ad obsequium ejus Eduinus et Morcardus, maximi fere omnium Anglorum genere ac potentia, Algardi illius nominatissimi filii, deprecantur veniam, si qua in se contra eum senserant, tradunt se cunctaque sua [Col.1263A] ejus clementiae; item alii complures nobiles et opibus ampli.In his erat comes Coxo, quem singulari et fortitudine et probitate regi, post et optimo cuique Northmanno placuisse audivimus. Rex eorum sacramenta ut postulaverunt, libens accepit, liberaliter eis donavit gratiam suam, reddidit eis cuncta quae possederant, habebat eos magno honore. Inde progrediens diversas partes regni accessit, ordinando ubique utilia sibi et incolis terrae. Quaqua pergebat, in armis nemo manebat. Iter nullum obstruitur, occurrunt passim obsequentes, aut explicantes. Omnes ille clementibus oculis respexit, clementissimis plebem. Saepe vultu miserantem animum prodidit, jussit multoties misericordiam, cum supplices conspiceret [Col.1263B] aut egenos, matres animadverteret voce et gestibus precari cum liberis.Adelinum, quem post Heraldi ruinam Angli regem statuere conati fuerant, amplis terris ditavit, atque in charissimis habuit eum, quia regis Edwardi genus contigerat. Ad hoc ne puerilis aetas nimium doleret non habere honorem ad quem electus fuerat; ejusdem liberalitatis dono acceperunt Angli complures, quod a parentibus vel prioribus dominis non acceperant. Custodes in castellis strenuos viros collocavit ex Galliis traductos, quorum fidei pariter ac virtuti credebat, cum multitudine peditum et equitum. Ipsis opulenta beneficia distribuit, pro quibus labores ac pericula libentibus animis tolerarent. [Col.1263C] Nulli tamen Gallo datum est quod Anglo cuiquam injuste fuerit ablatum.Guenta urbs est nobilis atque valens. Cives ac finitimos habet divites, infidos et audaces. Danos in auxilium citius recipere potest. A mari quod Anglos a Danis separat, millia passuum quatuordecim distat. Hujus quoque urbis intra moenia munitionem construxit. Ibidem Guillelmum reliquit Osberni filium, praecipuum in exercitu suo, ut in vice sua interim toti regno Aquilonem versus praeesset. Hunc ex omnibus Northmannis paterno more sibi fidissimum domi bellique perspexerat, simul fortitudine egregium et consilio sive rei domesticae, sive militaris, necnon Domino coelesti multo affectu devotum. Hunc Northmannis charissimum, Anglis maximo terrori [Col.1263D] esse sciebat. Hunc prae caeteris familiaribus a pueritia utriusque dilexerat et exaltaverat in Northmannia.Castrum vero Doveram Odoni fratri suo commisit, cum adjacente ora australi quae, nomine vetusto Cantium dicta, Galliam propius spectat, unde et a minus feris hominibus incolitur. Consueverant enim merces cum Belgis mutare. Perhibetur, etiam attestante pagina vetustatis, maritimam hanc regionem a Galiis olim fuisse possessam, quibus eo transvectis praedae ac belli inferendi causa agri fertiles placuere. Odo ille Bajocarum praesul cognitus fuerat talis, qui optime negotia sustinere valeret ecclesiastica et saecularia. Bonitatem ejus et prudentiam primo testatur [Col.1264A] ecclesia Bajocensis, quam ipse multo studio egregie ordinavit atque ornavit, juvenis adhuc aetate, animi canitie senibus praeferendus. Dein omni Northmaniae utilis fuit ac decori. In synodis, ubi de Christi cultura, in disceptationibus, ubi de saeculi rebus agebatur, intelligentia pariter atque facundia enituit. Liberalitate parem non habuit Gallia, ita opinio publica consensit. Nec minus aequitatis amore meruit laudem. Arma neque movit unquam, neque voluit moveri; valde tamen timendus armatis. Bellum namque utilissimo consilio, cum necessitas postularet, juvabat, quantum potuit religione salva. Regi, cujus frater erat uterinus, quem tanto amplectebatur amore, ut nec inter arma vellet ab illo separari, a quo magnos acceperat, atque sperabat honores, [Col.1264B] unice constantissimeque fidelis fuit. Libentes eidem obsequebantur, ut acceptissimo domino, Northmanni atque Britanni. Nec Angli adeo barbari fuerunt, quin facile intelligerent hunc praesulem, hunc praefectum merito timendum esse, venerandum quoque ac diligendum.Rex ita commissa regni cura Penevesellum se recepit, quem locum in nominandis ponendum censemus, quoniam ipso portu primo littus illud attigit. Stabant, naves ad transmittendum paratissimae, quas vere decuerat albis velis more veterum adornatas esse. Erant enim revecturae gloriosissimum triumphum, nuntiaturae maxime optatum gaudium. Convenit eodem multus Anglorum equitatus. Ex his abducere secum decreverat, quorum praecipue fidem [Col.1264C] suspiciebat ac potentiam: archipraesulem Stigandum, Adelinum propinquum regis Edwardi, tres comites, Edwinum, Morcardum et Gallevum; simul alios complures altae nobilitatis, ut ipsis auctoribus nihil sub decessum suum novaretur, gens vero tota minus ad rebellionem valeret spoliata principibus. Denique eos potissimum veluti obsides in potestate sua tali cautela tenendos existimabat, quorum auctoritas vel salus propinquis et compatriotis maximi esset. Sic autem fuere subacti, ut obsequentissime facerent imperata. Nam et si petere quid malebat, praecepti vice audierunt. Praesertim cum non traherentur ut captivi, sed dominum suum regem proximi comitarentur ampliorem ex hoc gratiam atque honorem habituri. Hanc enim ejus animadvertebant [Col.1264D] humanitatem unde optima quaeque exspectanda forent, nihil metuendum crudele vel injurium. At milites repatriantes, quorum in tantis negotiis fideli opera usus fuerat, larga manu ad eumdem portum donavit, ut optimum fructum victoriae secum omnes percepisse gauderent. Ita solutis navibus, omnium animis laetissimis, in altricem terram provehitur secundo et vento et aestu. Transmissio haec mare diu pacavit, pirata omni procul fugato. Fidelitatem actorum, quae qui noverit merito admiratur, multo magis admirandam celeritas fecit. Siquidem Octobris circiter Kalendas, die quo memoriam archangeli Michaelis Ecclesia concelebrat, terram ad hostilem dubius quem consequeretur eventum abiit, mense [Col.1265A] Martio in sinum patriae redditus est, melius quam scripta nostra exponant rebus gestis.Julius Caesar, bis transvectus in ipsam Britanniam navibus mille, (nam Anglis nomen antiquius est Britanniae,) non aeque magna peregit prima vice, nec a littore longius progredi, nec in littore, tametsi patria consuetudine castra munierit, diutius morari ausus est. Transiit in extremo aestatis, rediit ante aequinoctium quod prope instabat. Perturbatae sunt legiones ejus magno metu, cum naves partim fractae aestu maritimo aut fluctibus, partim inutiles ad navigandum essent, armamentis amissis. Aliquae civitates quoniam in otio agitare quam populum Romanum, cujus tremenda erat per mundum opinio, hostem tolerare malebant, obsides ei dederunt. Caeterum, [Col.1265B] quos in continentem obsides adducere imperavit, praeter duas cunctae neglexerunt, quanquam in Belgio cum immani exercitu hibernare eum noverint. Secundo pedites Romanos et equites ad millia fere centum transportavit, una ex civitatibus Galliae primos quamplures cum eorum equitatu. Quid igitur hujus viri, quem scribimus, conferendum laudibus hac vice patravit? Equitatus Britannorum et Essedarii cladem illi non parvam intulerunt, aequo loco audacissime cum eo confligentes. Angli vero Willelmum pavidi in monte operiebantur. Caesarem praelio saepius adorti sunt Britanni. Anglos adeo Willelmus die uno protrivit ut post secum dimicandi fiduciam nullatenus reciperent. Cum idem imperator ad flumen Tamisim pervenisset, in [Col.1265C] fines Cassivellauni, qui contra se bellum administrabat, exercitum ducens, in adversa ripa hostes instructi obstabant. Aegerrime milites Romani vada transierunt, ex aqua capite solo exstantes. At cum in eamdem regionem dux Northmannorum adventaret, obviam ei clementiam deprecando processerunt civitates et municipia. Militibus ejus trajectum ultra flumen ponte, si id collibuisset imperare, sine mora paravissent. Caesar, ut agros vastaret, igne ac praeda equitatum suum effudit, quos latius vagari Cassivellaunus prohibebat, ex Essedis pugnare peritos immittendo. Willelmus autem, pacifica jubens incolis, terram quam citius evertere posset, incolas cum terra sibi conservavit. Defendit Caesar ab injuria Cassivellauni Maudrubatium et civitatem, cujus imperium reddidit [Col.1265D] Maudrubatio. Liberavit in perpetuo Willelmus gentem omnem a tyrannide Heraldi, atque solium obtinuit ipse, unde regionibus quae sub multis regibus quondam egerant unus imperitaret. Romani solum ex Britanniae majoribus Cingetorigem ceperunt. Mille ex ipsa natione illustres in vincula, si placuisset, conjecissent Northmanni. Quanta partibus in ipsis Romani gesserunt tempore aestivo! quanta Northmanni hiberno! Hiemem ad res bello gerendas minus quam aestatem opportunam esse pernotum est. Caesari satis fuerat ad laudem vel utilitatem, praelia cum Britannis, uti cum Gallis, imperando facere. Equidem sua manu raro pugnavit. Haec multa ducum antiquorum consuetudo fuit. [Col.1266A] Attestantur Commentarii eloquentia ipsius dictati. At dedecus visum est Willelmo, ac parum utile, in eo conflictu quo contrivit Anglos, officia praestare imperatoris, nisi praestaret officia quoque militis, uti bellis aliis consueverat. In omni enim certamine, ubi praesens aderat, primus aut in primis gladio suo pugnare solitus erat.Si Romani illius et nostri principis acta attentius perspexeris, illum temerarium atque fortunae nimis confidentem, hunc omnino providum hominem qui magis optimo consilio quam casu res bene gesserit, recte dices. Postremo Caesar, civitatibus aliquot in deditione et obsidibus a Cassivellauno acceptis, necnon aliquanto vectigali, quod in annos singulos Britannia populo Romano penderet constituto, exercitum [Col.1266B] difficile duobus commeatibus in Belgium reportavit, navibus quippe refectis et minoris quam adduxerit numeri, ob incommodum quod ex tempestate acciderat. Tali minime Willelmus difficultate angebatur. Pareret ei gens eadem imperanti navigia nova ad numerum et modum quem vellet, insuper metallo pretioso decorata, velis purpureis adornata, peritis remigibus, delectis gubernatoribus instructa. En quam gloriose revectus est non trahens, ut Romani, vulgus captivum, sed habens in comitatu et obsequio suo totius Britanniae episcoporum primatem, atque magnos in transmarinis coenobiis abbates et filios Anglorum tam stemmatis quam opum dignitate reges appellandos. Attulit non aliquantulum vectigal, non rapinas, sed, [Col.1266C] quantum ex ditione trium Galliarum vix colligeretur, argentum atque aurum quod rectissimo jure acceperat; quod, ubi honestissimae rationes postularent, expendere cogitabat. Chari metalli abundantia multipliciter Gallias terra illa vincit. Ut enim Horreum Cereris dicenda videtur frumenti copia, sic Aerarium Arabiae auri copia. Mentionem super Julio Caesare quae forte notetur quasi derogans, omittamus. Fuit itaque eximius dux lectione doctus Graecorum praecepta militaria, militia Romana cum laude ab adolescentia usus, virtute consecutus Urbis consulatum. Bella multa cum bellicosis gentibus feliciter atque celeriter confecit, novissime Romam Africae et Europae atque Asiae praesidentem regnum suum bellando effecit.[Col.1266D] Vespasiani filio Tito, qui, dum recta vehementer amaret, orbis Amor dici meruit, nunquam Italia laetior quam Northmannia occurrit Willelmo regi principi suo. Dies erant hiberni et qui poenitentiae quadragesimalis rigori vacant. Caeterum, ubique agebantur tanquam summae festivi temporis feriae; sol aestiva serenitate lucidus videbatur, gratia dierum solita longe major. Minorum sive remotiorum locorum incolae in urbes, aut alio, ubi facultas conspiciendi regem daretur, confluebant. Cum in metropolim suam Rothomagum introiret, senes, pueri, matronae, cunctique cives spectatum processerant, conclamabant salutantes reducem, adeo ut civitas illa universa applaudere putaretur, sicuti [Col.1267A] Roma quondam Pompeio suo applaudens tripudiavit. Monasteria certabant monachorum atque cleri quodnam in adventu sui charissimi tutoris ampliorem officiositatem impenderent. Nihil relinquebatur quod in studio talis honorificentiae agi solitum est. Praeterea, si quid novum adinvenire potuit, addebatur. Quam pietatem ipse confestim lucro multiplici recompensavit, donans pallia, libras auri, aliaque magna altaribus ac famulis Christi. Nullius unquam regis aut imperatoris largitatem in oblationibus majorem comperimus. Item quas ecclesias non praesentia sua, muneribus visitavit iterum. Cadomensi basilicae modo specieque admirabili suis impendiis, ad titulum beati Stephani protomartyris a fundamento, ut ante est memoratum, exstructae, [Col.1267B] tum diversa donaria advexit, materia artificioque pretiosissima, quae ad saeculi terminum honore permanere valeant. Singula descriptionibus aut nominibus designare spatiosum foret. Voluptuosum est ea perspectare hospitibus maximis et qui saepe nobilium ecclesiarum thesauros viderant. Transiret illac hospes Graecus aut Arabs, voluptate traheretur eadem. Anglicae nationis feminae multum acu et auri textura, egregie viri in omni valent artificio. Ad hoc incolere apud eos Germani solebant talium artium scientissimi. Inferunt et negotiatores qui longinquas regiones navibus adeunt, doctarum manuum opera.Potentes nonnulli sanctis inique largiuntur, plerumque [Col.1267C] in iisdem donationibus laudem suam in mundo, delicta sua coram Deo adaugentes. Spoliant ecclesias et rapinis ipsis alias ditant. Rex vero Willelmus nunquam, nisi bonitate, sinceram famam sibi comparavit, donans vere sua, mente ad spem interminae mercedis, non ad gloriam quae deperibit intentus. Abundantes Ecclesiae transmarinae, aliqua ei libentes, quae in Galliam transferret, dederunt, quoniam ea multuplo redemit rebus aliis. Patriam, non minus regno charam sibi, praecipue causa probae gentis, quam principibus terrenis fidam, culturae Christi valde deditam noverat, in statu quem volebat invenit.Optime quidem egerat in gubernaculo domina nostra Mathildis, jam nomine divulgato regina, etsi [Col.1267D] nondum coronata. Illius prudentiam viri adjuvere consilio utilissimi, in quibus locum dignitatis primum tenebat Rogerus de Bellomonte, Humfridi hominis generosissimi filius, ob maturitatem aevi liberior ad negotia quae domi geruntur. Filio adolescenti, super cujus fortitudine in praelio contra Heraldum paucis diximus, officio militari tradito. Verum quod finitimi incursionem nullam ausi fuerant, cum terram fere militibus exhaustam scirent, regi ipsius, cujus reversionem verebantur, primo ascribendum arbitramur.Ad coenobium Sanctae Trinitatis Fiscanni Pascha celebravit Dominicum, Redemptorem resurrectionis suae festo reverendissime honorans cum frequentia [Col.1268A] venerabilium et praesulum et abbatum. Humiliter astans ille choris ordinum religiosorum, ludicra intermittere, concurrere ad divina militum plebisque turbas coegit. Regis Francorum vitricus intererat huic curiae Rodulphus praepotens comes, multaque nobilitas Franciae. Curiose hi cum Northmanni, cernebant crinigeros alumnos plagae aquilonalis, quorum pulchritudini Galliae comatae formosissimi juvenes inviderent. Nec enim puellari venustati cedebant. Regis autem regiorumque satellitum indumenta spectantes intexta atque crustata auro, quaeque antea viderant vilia aestimavere. Item, vasa argentea sive aurea admirabantur; quorum de numero vel decore vere narrari possint incredibilia. His tantum ex populis coenaculum [Col.1268B] ingens bibebat, aut cornibus bubalinis metallo decoratis eodem circa extremitates utrasque. Denique plurima hujuscemodi competentia regali munificentiae notabant, quae reversi domum ob novitatem praedicarent. Caeterum, talibus longe insigniorem, atque plus memorandam ipsius regis cognovere honestatem. Aestiva illa et autumnum partemque hiemis circa mare transegit, tempus hoc patriae amori omne donans. Quae nec hac mora, neque superioris anni expeditione suas opes attenuatas fuisse dolebat. Ea illius temperantia fuit ac prudentia. Militibus et hospitibus abunde sumptus ministrabatur, nemini rapere quidpiam concedebatur. Provincialium tuto armenta vel greges pascebantur, seu per campestria, seu per tesqua, segetes [Col.1268C] falcem cultoris intactae exspectabant, quas nec attrivit superba equitum effusio, nec demessuit pabulator. Homo imbecillus aut inermis equo cantans qua libuit vectabatur, turmas militum cernens, non exhorrens.Interea Bajocensis praesul Odo et Willelmus Osberni filius, praefecturas in regno uterque suas laudabiliter administrabant, interdum simul agitantes modo diversi. Si quando necessitudo postulabat, festinam alter alteri ferebat opem. Per amicam qua sincere voluntatem concordabant, amplius valuit prudens eorum vigilantia. Mutuo sese, regem aequaliter diligebant, affectu ardebant pari ad continendum in pace gentem Christianam, consilio alter alterius aequanimiter assentiebantur. Aequitate [Col.1268D] utebantur maxima, uti rex praemonuerat, qua homines efferi et inimici corrigerentur et benevoli fierent. Item praefecti minores, ubi quisque in munitionibus locatus fuerat, strenue curabant. Verum Angli, neque beneficio, neque formidine satis coerceri poterant, ut quietem serenam quam res novas ac turbidas mallent. Consurgere palam in arma non confidunt, sed regionatim de pravis conspirationibus tractant, si quibus forte dolis praevaleant ad nocendum. Ad Danos, vel alio, unde auxilium aliquot speratur, legatos missitant. Ultro in exsilium aliqui profugiunt quo extorres vel a potestate Northmannorum sint liberi, vel aucti opibus alienis contra eos revertantur.[Col.1269A] Regi ea tempestate Eustachius comes Boloniae adversabatur, qui filium de fide ante bellum in Northmannia obsidem dederat. Ei persuadent hi maxime qui Cantium inhabitant, uti castrum Doveram invadat, ipsis utens adjutoribus. Equidem fore, si firmissimo loco hoc sit potitus cum portu marino, ut potentia ejus latius distendatur, sicque potentiam Northmannorum diminutam iri. Nam, quia Northmannos odere, cum Eustachio pridem sibi inimicissimo concordavere. Eum bellandi peritum, atque in praelio felicem experimentis cognoverant. Si erat serviendum non compatriotae, noto servire atque vicino satius putabant. Accidit ut occasio temporis eventum rei quam affectabant promitteret. Abierant ultra flumen Tamisim primi [Col.1269B] munitionis custodes, praesul Bajocensis, atque Hugo de Monteforti, militum parte majori secum ducta. Eustachius itaque, accepto nuntio Anglorum, cum suis ad eos noctis conticinio transivit, ut incaute opprimeret Castellanos. Classem duxit militibus delectis oneratam relictis equis praeter admodum paucos. Vicinia omnis adfuit armata, auctior numerus ex ulterioribus accederet, si mora biduana obsidio traheretur. Caeterum custodiam invenerunt minus opinione remissam, plus metu ad defensandum validam. Eripiunt velocitas equi, notitia tramitis, navisque paratior. Nobilissimus autem tiro nepos ejus comprehensus est. Angli per diverticula plura eo facilius evaserunt, quo minus commodum erat paucitati Castellanorum insequi per diversa. [Col.1269C] Jure id Eustachio dedecus atque detrimentum contigit. Equidem si rationes quae ejus liti controversantur depromerem, regis eum gratiam atque regis dono accepta beneficia ex aequo et bono amisisse [Col.1270A] plane convincerem. Neque sententia erravit dicta consensu Anglorum et Gallorum, qua de reatu multo convictus est. Sed parcendum sentimus persona multifariam illustri, comiti nominato, qui reconciliatus nunc in proximis regis honoratur.Eodem fere tempore Coxo comes, quem placuisse Northmannis diximus, morte occidit immerita et quam deceat propagari. Ut igitur vivat laus ejus, atque per exemplum oriatur in posthumis innocentia defuncti litteris efficere juvat. Prosapia ac potentatu Anglus hic juxta praecelsus, magis animi singularitate prudentis et omnino honesti excelluit. Hic regis causam et ipsum favore multo probabat. Sui vero satellites ab ipso dissidebant, factionum deterrimi fautores ac socii. Proinde eum ab officio [Col.1270B] transvertere tentabant, saepe monentes quasi per amicitiam de privato honore, ut libertatem a proavis traditam defenderet; nunc obsecrantes atque obtestantes, tanquam gratia rerum publicarum, ut extraneos deserens optimorum hominum suae nationis et consanguinitatis voluntatem sequeretur. Sane diutina variaque calliditate haec suggerebant, et hujusmodi alia. Sed ubi mentem firmiter in tenore boni fixam taliter dimovere nequeunt, comprovinciales ad invidiam concitavere quam necessario placaret ab rege deficiendo. Postremo augescente in dies malevolentia ipsorum, cum ille popularium odia, omnemque injuriam perpeti, quam integritatem fidei temerare mallet, per insidias oppressum interfecere. Ita eximius vir suo casu, quod [Col.1270C] majestas domini sui stare deberet asseruit.Sane pontifices quidam obsequio regio studebant, maxime Adelred primas Eboracensis. . . . . .