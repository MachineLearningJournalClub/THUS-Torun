Dilecto in Christo fratri domno R. A. de Wesinsb. 
prior dictus orationes cum salute.
Nuper cum venissem ad vos, scitis, in quanta caritate habitus vel dimissus sim a vobis. 
Ego certe presumebam de vobis tanquam fideli penitus amico, sed turbavit aliquantulum puritatem affectus mei veniens de vobis ad me rumor, quem nolebam. 
Clericus enim quidam H. de Antirichingen in medio fratrum nostrorum Burrensium audisse se vos de me dicentem, quod ab ipsis Burensibus / minus honeste tractatus in caritate hospitali vituperabiles eos zelo non bono affirmassem. 
De qua re ego sim innocens, deum inprimis testem simul et vos voco cum propria mea conscientia, quam non solum dixisse, sed ne cogitasse me aliquid huiusmodi veratiter scio. 
Vos itaque si umquam tale illud in me fecistis, ammirari non possum, pro quo meo in vos peccato, quod minime verum ipse noveratis, de me loqui volueritis, presertim cum in maxima caritate tam vos quam omnes fratres vestri me dimiseritis. 
Ego quidem vos illud fecisse non credo, immo vix credo, quia ille se veraciter hoc ex vobis audisse testabatur, sed si vobis conscius sitis, quod tale dixeritis, literas excusatorias mihi mittite et eas videat Burensium fratrum congregatio; ut vobis ipso teste de inposito mihi tanti mali nevo potissimum expiari debeam, litteras, queso, mittite.
