[Col.0029] [Col.0029A] Fuit quidam clericus vitiis multis modis deditus, qui cum saepius a Domino commoneretur pro emendatione sua, conversus tandem venit ad monasticam professionem, nullis suorum amicorum scientibus. In eo autem loco quo monachus factus est, cum plurimos diversae qualitatis homines invenisset, quosdam libros quidem gentiles, quosdam vero sacram Scripturam legentes, ipse coepit illum solummodo imitari, quos videbat divinae insistere lectioni. Quanto autem frequentior erat in hujusmodi lectione, tanto magis molestias diabolicae tentationis sentiebat sibi inolescere; sed ille in Domino confidens gratiaeque Dei se jugiter committens, eo animo quo coepit, in sacra lectione perseverare studuit. Cumque post multum temporis ab hac impugnatione eriperetur, [Col.0029B] cogitans qualiter per ea quae passus erat tam ipse quam alii aedificari possent, scripsit non solum illatas tentationis molestias, sed etiam sacrae Scripturae verba, quae ex divina inspiratione sibi provenerant, ex quibus interea fraudi diabolicae respondendo utebatur pro clypeo. Sic quippe incipit scribere de tentationum suarum molestia:Delusiones Satanae varias vigilans ac dormiens pertuli, quas licet universas nequeam promere, aliquas tamen memoriae insitas, prout possum, volo referre: et reor hoc primum de fraudibus his perhibendum quod et ante monachalis vitae professionem, et postea diu perpessus sum, quod scilicet satis stolida improvidaque etiam inesset voluntas conversionis; quia contra Scripturam quae dicit: Omnia fac cum [Col.0029C] consilio, sine consilio parentum et amicorum quamque in maximo juventutis fervore positus subito vellem adire, nimisque foret inconsultum ut hujusmodi homo quisquam tam periculosum susciperet votum; ideoque multo melius esset ut praestolans usque ad aetatis maturioris perfectionem, tunc tandem cum se virtus ingesserit omnis, sponte pro desiderata tractem conversione. Haec ergo et his similia imprimis etiam quasi compatiendo et consulendo intulit illusio diabolica.Deinde vero cum talia ad plenum voluntatis suae [Col.0030A] effectum, Dei gratia resistente, non potuisset tentator nequissimus in me obtinere, ad majoris excitatus est pugnam nequitiae. Nam arte solita ad desperationem me pertrahere studuit, inspirans scilicet incassum, me talem velle reverti, qui tantis criminibus sum implicatus ut non solum principibus, sed etiam multitudini caeterae, ipsisque simul parentibus et cognatis exosus essem. Putasne, inquit, ut tam sceleratus homo apud Deum judicem districtissimum veniam possit promereri? quandoquidem, sicut scriptum est: Vix justus salvabitur. Ne cupias ergo quae non sunt cupienda, sed potius ad ea laboris tui studium converte quae amodo possis obtinere. Si enim ita, ut tu studiosissime aestimas, omnibus concessa foret hujusmodi facultas, ut scilicet ad regna coelestia [Col.0030B] tam perversus quam justus homo pertingere posset, nequaquam Apostolus ille excellentissimus Paulus diceret: Non enim est omnium fides. Et iterum idem dicit: Non omnes obediunt Evangelio; ipseque Salvator et veracissimus auctor haec rudimenta suis mundoque dedit omni: Qui potest capere capiat. In qua procul dubio sententia innotuit, quod non omnis bona possit. Cum ergo delusionibus torquerer talibus, quis putas etiam tunc erat animus? nil aliud certe tunc praevalui nisi flere, et juxta Psalmistam fuerunt lacrymae meae panes die ac nocte. Fateor nimirum ex intimo corde quod nullus, nisi per gratiam Domini solam, talia potest vincere.Postquam autem insidiator calidissimus me ad desperationis illatae consensum nequivit pertrahere, [Col.0030C] conatus est per alia fraudis suae argumenta ad justitiae divinae blasphemiam me deflectere, non deterrendo et improperando, sed quasi condolendo et compatiendo afflictioni meae, suggerens videlicet cordi meo hujusmodi cogitationes. O quam miserande juvenis, cujus dolorem nullus hominum dignatur attendere! Quis autem hominum vel excogitare potest tanta te jam depressum afflictione? Unde nec illis debes imputare; quia quod nequeunt scire, in eo non possunt subvenire. Novit enim Dominus solus omnia. Ideoque illi soli constat imputandum, quidquid [Col.0031A] videtur ineptum et inordinatum. Cum ergo sciat et possit omnia, quare non adjuvat te in tribulatione tua, qui pro ejus amore reliquisti et prius saeculum et jam diu inaestimabilem sustines cruciatum? Quae rogo ista erit ratio districtionis, quae ad se jugiter clamantes omnibus cruciat modis? Fac quod facturus eris; depone supervacuas preces et luctus, quia ille in hac severitate, in qua hactenus erat, amodo etiam perseverat. Nam nimis stultum est ea precibus attentare, quae te scias non posse impetrare. Verumtamen noli timere, quia nunquam unius potentis injustitia omnes permittit perdere. Quomodo enim posset fieri ut homo quisquam mereretur semper affligi? vel quis mortalium sine peccato valet esse ab initio usque ad finem vitae? aut [Col.0031B] parvuli innocentia qualiter acquiri potest in senecta? sicut Christus docet: Nisi, inquiens, conversi fueritis et efficiamini sicut parvuli, non intrabitis in regnum coelorum. Nunquid et hoc te non movet quod Ezechiel propheta comminatur dicens: Anima quae peccaverit, ipsa morietur? Si enim omnis qui peccat morietur, profecto nullus homo salvus erit, quia nemo absque peccato inveniri potest. Nonne similiter et illam mirabilem sententiam, quam paulo post idem propheta dicit, tua mens attendit? Ait ergo: Si averterit se justus a justitia sua et fecerit iniquitatem, omnes justitiae ejus erunt in oblivionem. Hinc est quod ille Judas proditor Domini, cum hoc unum traditionis crimen admisisset, post multimoda justitiae opera damnatus est. Attende adhuc et alia duo [Col.0031C] maxima hujus rationis exempla, in quibus probari et definiri potest omnis nostra sententia. Legitur enim in Exodi libro, quia dixerit Dominus ad Moysen: Miserebor cui voluero, et clemens ero in quem mihi placuerit; rursumque in Evangelio scriptum est, quia volens quidam discipulus ejus fieri, ac dicens: Sequar te quocunque ieris, repulsus est ab eodem Domino dicente: Vulpes foveas habent, et volucres coeli nidos, Filius autem hominis non habet ubi caput suum reclinet. O indiscreta severitas! o miseranda aequitas! quae tantummodo voluntatis suae arbitrium sequitur, et ad se confugientes suscipere dedignatur. Intolerabilis certe talis est disciplina nullique merito placitura. Hujusmodi quoque delusiones diu perturbaverunt cogitationes meas, in quibus satis [Col.0031D] probari valet quantis periculis mens mea subjaceret.Ad easdem delusiones videtur pertinere quod subsequenter volo referre. Saepe namque contigit ut quia matutinis horis ad signum primum, sicut regula sancta docet, volui exsurgere, phantasmatico aliquo signo longe ante tempus surgendi excitatus, ad oratorium venirem festinus. Hoc etiam tandiu credidi opus esse divinum, quousque ex tempestivi soporis impedimento coactum me sentirem ad intempestivum. Patiebar et hoc per aliquot annos in nocturnis horis, ut licet admodum sanus in lectulo dormiens jacerem, cum ad matutinas laudes surgere deberem, quasi compede quodam membrorum [Col.0032A] omnium constringerer debilitate: sicque ad ecclesiam nutanti et difficillimo gressu pervenirem.Proferenda est adhuc tentatio et delusio una, quam tanto difficilius intimare queo, quanto minus unquam aliquid hujusmodi legebam aut audiebam ab ullo. Postquam enim suprascriptis et aliis multis tentationibus (quarum quasdam minime in memoria habeo, quasdam vero, ne legentibus sim taedio, hic proferre nolo,) sum impulsus, sed per Dei gratiam a fide et spe coelestis auxilii nequaquam evulsus, tunc impugnatione tali diutius torqueri me sentiebam, per quam et de Scripturae sacrae scientia et ipsius Dei essentia prorsus dubitare compellebar. In aliarum quidem tentationum discrimine aliquid [Col.0032B] refrigerii intervallum, aliquid spei praestabatur refugium; in istis vero per horas continuas omnis fere solatii privabar cognitione. In aliis per sacrae documenta Scripturae aliquatenus roboratus, contra illata mortis jacula fidei speique armis decertavi; in ista autem omni dubitatione et mentis caecitate circumseptus, si aut ulla in Scripturis sacris veritas sit ac profectus, aut si Deus omnipotens constet prorsus dubitavi. In aliis, inquam, tolerabilis aliquo modo et temperata fuit impugnationis causa; in ista autem talis erumpebat violentia ut non solum spirituales, sed etiam corporales mei sensus vigore solito destituerentur. Videbatur enim mihi interdum, ut quasi obvelato visu et auditu nil juxta vires solitas videre aut audire possem. Interim ego quasi [Col.0032C] cujusdam mecum colloquentis et ore etiam apposito verba meis auribus susurrando immittentis audirem dicentisque: Cur labore casso tandiu fatigaris? ubi est illa spes tua quam usque modo retinebas in Scriptura? Nonne, omnium mortalium stultissime, casibus propriis poteris probare, quia et Scripturarum testificatio, et totius creaturae imaginatio absque ratione constat et sine rectore? nunquid experimento non cognoscis quia aliud librorum relatio divinorum et aliud vita moresque probantur esse hominum? Putasne tot millia hominum errare, qui, ut ipse quoque hactenus cernebas, nec observare seu nec suscipere curant documenta librorum? Cumque super his moestus in corde tractarem saepius, quasi interrogando et objiciendo: Si ita est, inquiens, [Col.0032D] cur tanta convenientia est in omnibus fere Scripturis divinitus inspiratis, ut ratione pari et de conditore Deo et de mandatorum ipsius observantia enarrent? Visum est hujusmodi verba iterum quasi respondendo mihi inspirari: Ideo utique, o insensate, Scriptura in qua confidis de Dei persona et de religione multiplici verba profert quomodo homines illi qui Scripturae ejusdem auctores olim exstiterunt, eodem modo quo etiam in tempore praesenti vivunt, ipsi tunc vixerunt. Modus autem vivendi in tempore praesenti, sicut tu quoque scis, constat talis, ut honeste quidem et religiose satis homines loquantur, aliter vero longe sint actus eorum, sicut scilicet expedit et fragilitas humana permittit. Nonne ergo [Col.0033A] haec ita esse quotidie potes probare? Unde putes et auctores scripturarum antiquarum religiosa quidem honestaque dicta composuisse, sed non secundum eorumdem dictorum qualitatem vixisse. Igitur secundum talem modum omnes legis divinae libros intellige conscriptos, ut videlicet religiositatis et virtutis superficiem quamdam exterius habeant, interius vero rationem aliam et intellectum exquirant. Sicut in plurimis maximeque in divinis codicibus facile reperiuntur sententiae, aliam in littera, aliam in intelligentia rationem retinentes. Haec autem omnia ita esse uno Pauli testimonio approbo: Littera enim, inquit, occidit, spiritus autem, id est sensus, vivificat. Nonne satis aperte per haec Apostoli verba doceris quia, si librorum dicta sequeris, [Col.0033B] maxima pericula patieris? Idem quoque de Dei essentia intelligendum est. Alioquin si aliqua persona aut virtus Dei omnipotentis esset, nequaquam tanta confusio atque diversitas in rebus cunctis appareret. Sed neque tibi discrimina tanta contingerent, talisque dubitatio, quam modo pateris, minime immineret.Cumque hujusmodi delusionibus plusquam credibile sit impugnarer, et propter inauditam ipsius impugnationis qualitatem ulli fratrum aperte indicare vererer (nullum enim talia posse credere aut audire arbitrabar); tunc solo prostratus, et prae amaritudine suspiria longa trahens et vires animi colligens, emisi talem labiis et pectore vocem: O si quis es, Omnipotens, et si sis undique praesens, [Col.0033C] sicut et in libris legi saepissime multis, jam precor ostende quis sis et quid possis, eripiens citius me a periculis imminentibus; nam sufferre magis nequeo discrimina tanta. Nulla dehinc mora: et ablata est per Dei gratiam non solum omnis illa dubitationis supradictae nebula, sed etiam scientiae lux tanta in corde meo emicuit ut et nunquam postmodum tales dubitationis mortiferae tenebras sustinerem, et ea quae minus antea cognovi intelligere coepissem. Cujus etiam intelligentiae gratia in tantum per idem tempus mihi augebatur, ut non eam facile possem occultare. Instinctu enim quodam ineffabili et fervore insolito succensus, aliquam laudis divinae operam pro gratia collata assumere incitabar. Cumque eamdem intelligentiae gratiam nec prorsus tacere [Col.0033D] nec convenienti ratione possem perhibere, tractare coepi, quia forsitan dictando et scribendo fervor insitus liceret proferri. Hoc itaque modo occasionem scribendi sumens, et ea quae superius de illusione diabolica proferebam, et quae adhuc proferre volo, de divinae inspirationis colloquio scripsi, ita incipiens.Quoniam igitur delusiones diabolicas peccatorum meorum causa exortas atque contra me suscitatas aliquantulum protuli, consequens profecto et rationabile videtur, ut etiam divinae inspirationis modos, quibus mens mea ad repugnandum instruebatur, scribendo aperiam, ne forte aliquis delusiones easdem hic tantummodo scriptas, et non protinus coelestis [Col.0034A] adjutorii instrumenta ex lectione pari agnoscens; aut me victoriam adeptam, quae mea nunquam est, mihimet deputasse arbitretur; seu etiam, quasi mihi defuisset protectio divina in meis, in suis pariter tentationibus idem sibi venturum vereatur. Cui suspicioni nullum dans locum, fateor me contra diaboli insidias omni modo per gratiam divinam instructum, seu desidia lasciviaque animi torpentem nullo unquam certamine debito, aut vigiliarum, aut jejunii, seu cujuscunque continentiae pro viribus datis pugnasse. Nam ut praeteream collata scientiae liberalis dona quae circumspectionis instrumenta constant maxima, memini me frequenter, et maxime cum primum de stratu meo in matutinis exsurgerem horis, mox a quodam quasi mecum surgente, [Col.0034B] mecumque simul gradiente, per ineffabilem modum nunc increpari, interdum leniter admoneri, crebro etiam humillimo nisu obsecrari pro emendatione morum et vitiorum, eorum quidem inprimis quae hesterno forsitan die ignoranter committens pro nihilo duxi; deinde vero pro eorum emendatione, quae in quocunque tempore admisi, aut inepte ridendo, aut incaute loquendo, seu etiam inutilia cogitando: postremo pro emendatione cujuslibet vitii, quod longe jam antea perpetratum vix memini.Cumque hujusmodi inspiratione et instinctu circumventus ecclesiam intrassem, et ad orationis studium me suppliciter inclinassem aut prostravissem, Deus scit quod non mentior, videbantur mihi [Col.0034C] quod aliquid a me deposceret eodem studio orandi, dicens: Sicuti igitur tibi gratum est ut a me rogata consequaris, ita quoque mihi pretiosum constat, si tu precibus obedias meis. Nonne ergo tu, quem saepe rogavi, ut ne hoc aut illud vitium geras, adhuc in illis perseveras? nunquid non adhuc in te resident carnalium rerum desideria, servitutis divinae negligentia, jactantiae et arrogantiae, nec non vestitus superflui studium, illius hominis odium, quem scis a te non esse odiendum, dicente Scriptura: Omnis qui odit fratrem suum, homicida est. Si enim ille te frustra persequens iniquus est, quid ad te pertinet ut eum similiter persequaris? Nonne scis scriptum: Mihi vindictam, ego retribuam, dicit Dominus? Si vero talis est ut eum convertere [Col.0034D] possis, cur hoc negligis? nonne ad hoc unicuique ingenium liberalisque scientia a Deo praestatur, ut alios aedificare moliatur? An arbitraris ut te tantummodo in alios peccantem velim tolerare, et non similiter alios in te delinquentes usque ad poenitentiam exspectare? quin potius attende, quia sicut omnium unum patientiae et paternitatis habeo affectum; vos autem homines hoc decet omnimodo providere ut tanta pietatis meae devotio vobis valeat prodesse. Ubi ergo nunc est patientia et constantia, nec non illa perfectio quam saepe Deo promisisti, si ille te eripiens a periculis imminentibus constitueret in habitu monasterio? En Deus effecit quod mens tua saepe rogavit; tu quoque quare tuum tardas [Col.0035A] persolvere votum? Rogasti etiam tibi talem praestari locum, in quo copiam haberes librorum. Ecce auditus es, ecce libros retines diversum dogma ferentes, in quibus aeternam poteris cognoscere vitam. Cur rebus variis mentem per inania spargis et minus optatum festinas sumere donum? Ad haec etiam rogare studuisti, ut quia te ad toleranda adversa praeparatum et promptum existimasti, aliquam super te permitterem venire molestiam tentationis, per quam meruisses aliquatenus expurgari a peccatis. Ecce et hoc ita exaudivi, ut non secundum nequissimi tentatoris vota, sed potius juxta vires tibi concessas ab eo fatigaretis: et tamen cum ab hujusmodi compugnantia attingeris, mox velut ignarus vel inermis [Col.0035B] victus abibis? Constat ineptus homo, qui se scit subdere neutro, nec paci videlicet nec bello. Paci quidem, quia cum nulla aderit pugna, se tanquam validum et promptum sponte offert ad pugnandum; bello autem, quia quam primum insonuerit clangor pugnae, mox depositis armis fugit ad solatia pacis. Quem ergo sanctorum Patrum in Veteri aut in Novo Testamento degentium tam gratum mihi tamque pretiosum esse unquam legisti, ut cum in tribulationis alicujus fornace noluissem probari? In quibuscunque igitur libris divinae legis placeat hoc quod jam dixi exquirere, et invenies procul dubio mihi non in sua voluntate delicatos, sed magis in tribulatione ac persecutione probatos semper placuisse. Unde in Evangelio dicitur: Beati qui persecutionem [Col.0035C] patiuntur propter justitiam, quoniam ipsorum est regnum coelorum. Id item evangelica verba testantur: Regnum coelorum vim patitur, et violenti rapiunt illud. Item scriptum est in Evangelio: Ardua et angusta est via quae ducit ad vitam. Hinc etiam Paulus apostolus dicit: Nemo coronabitur nisi qui legitime certaverit. Cum ergo haec et his similia multa in Scripturis sacris scis esse scripta, quare tu, si aliquam vitae perennis coronam vis percipere, nil tribulationis aut molestiae pro criminibus saltem commissis cupis sustinere? Attende itaque diligenter ad ea quae jam dicere volo, quoniam legisti talia crebro. Plurimi namque sanctorum non tantum pro emendatione seu correctione peccatorum, quantum propter probationem aut perpetuae felicitatis compensationem [Col.0035D] tormenta in hoc mundo pertulerunt, sicut sancti Job, Daniel, Isaias, Jeremias in Veteri; in Novo autem Testamento omnes pene martyrum chori leguntur ideo magis passi, ut velut aurum in fornace probatum puriores effecti, aeterna perfruerentur requie, quam ut pro sceleribus puniri reatum persolverent illata tribulatione. Tu vero nihil horum merito tibi vindicare potes, ut scilicet magis ad probationem quam ad peccatorum absolutionem amodo affligaris; sed ad hoc tribulationes omnimodas tibi opus est tolerare, ne pro reatibus tuis aeternas poenas cogaris subire. Hoc quoque oportet ut jugiter recorderis, quia plurimi pro peccatis multo levioribus quam tua sint, justo Dei judicio aut tormentis [Col.0036A] gravibus, aut inhonesta membrorum amissione vix praesentem vitam redimere meruerunt, seu etiam (quod miserabilius est) aut gladiis, aut bestiis, aut igne, sive aquis consumpti mortem repentinam subierunt. Quae omnia licet multis criminibus saepe meruisses, non solum pietate divina protectus evasisti; verum etiam ingentia dona, quae mortalibus plurimis sunt negata, tu velut ex meritis aliquibus acquisita, ab annis puerilibus usque in praesens tempus semper tenuisti. Nonne ergo haec tanta recordatione sunt digna? nunquid ullam in Deum habes justae querimoniae causam? Scio utique te eo majorem pro tribulatione quacunque recenti querimoniam habere, quo minus in tempore praecedenti adversa solitus eras ulla sustinere. Ideoque contra Domini [Col.0036B] flagella peccatis tuis abolendis nimis necessaria tanto magis modo murmurare soles, quanto majore clementia patientiaque ille hactenus iniquitates tuas sustinuit omnes. Sed haec est injustissima hominum recompensatio ut cum a pueritia usque ad senectutem omnigenis peccatorum sordibus involuti mira Dei pietate sustineantur, et postea ne aeternis deputentur suppliciis, pro eorumdem peccatorum ablutione aliquatenus affligantur; nullas ei grates studeant impendere, aut pro exhibita compassione, aut pro emendatione. Noli ergo mirari, quia mihi placet omnes probari: nam nec sibi, nec aliis cogniti forent, nisi eos tentamenta aliqua certos ac probatos facerent. Quis enim miles nullum praelii periculum expertus, praeliandi socius erit certus? ideoque multi in otio et [Col.0036C] in pace inutili nutriti, quamvis fortes se esse credant, quando venerint ad bellum, continuo fugae quaerunt praesidium. Sic etiam tu arbitratus es temet ante tentationis tempus validum ad omnia: et ecce quam infirmus sis ex tentatione apparet illata. Nunquid adhuc nescis quantum sit noscere quid sis. Certe si necdum tentatio aliqua fortiorem, tui tamen te fecit certiorem, quia prius te (quod non eras) credebas validum; nunc veritatem propriae fragilitatis expertus, agnoscis te infirmum. Haec est namque illius agnitio infirmitatis de qua Apostolus dicit: Virtus in infirmitate perficitur. Igitur Deo gratias age, quia, quamvis invitum, te fecit jam tibi notum et propriae fragilitatis conscium: consideraque simul, quia tanto majore devotione ac fide [Col.0036D] regimini divino debes amodo obtemperare, quanto pluribus experimentis jam probasti omnia in Deo tuta esse. Sufficere namque tibi pro fide et spe retinenda deberet, quod saepe in Psalmista legis et audis: Quomodo miseretur pater filiorum, misertus est Dominus timentibus se, quoniam ipse cognovit figmentum nostrum. Et iterum: Fidelis Dominus in omnibus verbis suis, et sanctus in omnibus operibus suis. Itemque: Custodit Dominus omnes diligentes se, multaque his similia et in psalmis et in aliis codicibus inveniuntur scripta, ut in Isaia propheta, qui ex Domini persona dicit: Convertimini ad me, et salvi eritis, omnes fines terrae. Et iterum idem propheta dicit: Derelinquat impius viam suam, et [Col.0037A] vir iniquus cogitationes suas, et revertatur ad Dominum, et miserebitur ejus; et ad Deum nostrum, quoniam multus est ad ignoscendum. In Ezechiele quoque invenies similia verba; scribit enim: Vivo ego, dicit Dominus Deus, nolo mortem impii, sed ut convertatur et vivat. Et paulo post profert sententiam, quae licet justis, ne de se aliquid praesumant, pavorem ingerat, injustos tamen verbis omnem humanae clementiae usum excedentibus consolatur dicens: Etiamsi justo dixero: Vita vivat, et confisus in justitia sua fecerit iniquitatem, omnes justitiae ejus oblivione tradentur. Si autem dixero impio: Morte morieris, et egeris poenitentiam a peccato suo, feceritque judicium et justitiam, vita vivet et non morietur. In aliis etiam prophetis invenitur scriptum, [Col.0037B] quanta Dei gratia sit super omnes qui invocant illum. Joel quoque propheta dicit: Convertimini ad Dominum Deum vestrum, quia benignus et misericors est, et praestabilis super malitia. Item Amos propheta dicit: Quaerite Dominum, et vivite. Non minorem quoque fidei atque spei doctrinam in Jona propheta invenies, in quo commemoratur benignitas Dei immensa circa Ninivitas delinquentes. Eadem itaque rudimenta ac solatia in omnibus sacrae Scripturae libris reperiuntur, sicut et apostolus Paulus testatur dicens: Omnis scriptura divinitus inspirata utilis est ad docendum. Item Paulus inter innumera Epistolarum suarum documenta specialiter quali clementia Deus in tribulatione aut tentatione positos tueatur, profert dicens: Fidelis Deus, qui non patietur vos [Col.0037C] tentari supra id quod potestis, sed faciet cum tentatione proventum, ut possitis sustinere: illud scilicet proventum vocans, quod variis tentationibus fatigati, sed ad Dominum clamantes liberati discimus quanta nequitia sit diaboli nos impugnantis, quantaque Dei gratia nos exinde liberantis.Sed si de omnibus documentis quae jam ex Scripturis sanctis prolata sunt aliquid diffideres, aut quia ex legis umbra, seu quia ex puris hominibus sunt dicta; saltem ea quae dicta sunt a Domino Jesu Christo, qui Deus et homo est, firmiter credere debuisses. Dicit enim, Matthaeo evangelista narrante: Non veni vocare justos, sed peccatores. Item eodem, narrante: Venite, inquit, ad me omnes qui laboratis et onerati estis, et ego vos reficiam. Luca enim perhibente, [Col.0037D] discipulos suos pro quadam ratione increpat dicens: Nescitis cujus spiritus estis. Filius hominis non venit animas perdere, sed salvare. Item per eumdem evangelistam ait: Majus gaudium erit in coelo super uno peccatore poenitentiam agente, quam super nonaginta novem justis qui non indigent poenitentia. Joanne quoque perhibente dixit discipulis suis: Amen, amen dico vobis, quia qui verbum meum audit, et credit ei qui misit me, habet vitam aeternam, et in judicium meum non venit, sed transit a morte in vitam.Quia igitur tibi datum est nosse legendo et meditando hujusmodi documenta, cur quaeso non sufficiunt, tibi pro fidei et spei salutiferae constantia? [Col.0038A] Nunquid pro munere parvo, aut sine causa datam tibi litterarum scientiam existimas? O quanti pretii pensarentur ista apud multos quae tu pro nihilo deputas. Proinde vero quia non solum supra memorata scientiae liberalis gratia, sed etiam ea quae ex ingenio naturali ipsoque usu communis vitae velut certissima de Deo prius sentiebas, nunc in oblivionem et in errorem ducto tibi minime suppetunt, pro retinenda inter tentationis illatae molestias fidei speique constantia, libet illa referre Dei beneficia, quae expertus es in pueritia: ut dum hoc quod modo, licet plurimis documentis instructus, utpote in aetate maturiori constitutus ignoras, te olim in aetate puerili satis nosse probavero, aut sic confusus ad cor redeas, et de Dei misericordia patientiaque nunquam [Col.0038B] diffidas, quolibet modo afflictus videaris, qualicunque tentatione impugneris. Diabolo enim justo Dei judicio fatigare te ad tempus permittitur; sed sollicitudo tua nisibus omnimodis hoc debet perpendere, ne ille delusione sua te valeat subvertere. Quis igitur ille erat, quem tu quondam, cum nuper ad scholam pro litteris discendis traditus esses, et saepe inter coaevulos ac scholasticos residens ne verberibus ullis castigareris timuisses, unice pro discendi facilitate invocasti et exaudivit te? Quem, quaeso, tunc credideras tam pium ut te parvulum a virgularum plagis defenderet, tamque potentem ut capacitatem sensus nec non ampliorem scientiae facultatem concedere tibi posset? Nonne Deum solum creatorem et provisorem universorum? nunquid non tuis tunc [Col.0038C] satisfactum precibus, quamvis tu necdum ad proferendas orationes sinceras existeres gnarus? Certe temetipso consentiente, nisi forte oblivionis aut moeroris causa impediaris, testor, quia non solum praemonstratas a doctore, sed etiam nondum reseratas lectiones et cantica tam capaci celerique effectu didiceras, ut non parvum miraculum caeteris simul discentibus exhiberes. Quoniam igitur adhuc parvulus, et in scholis positus, tantam Dei gratiam potentiamque expertus es, cur etiam modo, cum viriles annos retinere videaris, cum per dona scientiae plura, nec non per experimenta multa pietatis divinae notitia potiaris, dissimilia de Deo credis? O qualis vir, qui aliquantulum proficiens in puerili, ad nihilum tendit fungens aetate virili! cum congruentior ordo [Col.0038D] humani profectus sit de puerili in virilem animum proficere, de magnis ad majora conscendere, sicut et Apostolus dicit: Cum essem parvulus, cogitabam ut parvulus, sapiebam ut parvulus; quando autem factus sum vir, evacuavi quae erant parvuli. Attende ergo quanta pietatis divinae experimenta teneas, et a fidei speique constantia deficere noli; sed recordare jugiter quia scriptum est: Justus ex fide vivit. Et: Omnia possibilia sunt credenti. Sed et illud quod beatus Petrus apostolus admonet dicens: Sobrii estote et vigilate, quia adversarius vester diabolus tanquam leo rugiens circuit quaerens quem devoret, cui resistite fortes in fide. Quare autem adhuc dubitas de ineffabili Dei clementia, et de praecavenda diabolicae [Col.0039A] fraudis astutia? Hostis namque tanti insidias nullatenus vales evadere, nisi firmiter credas quia nihil impossibile est apud Deum, et quoniam salvat omnes sperantes in eum.Huic vero fidei licet tenacissima diaboli invidia te impediat inhaerere, suggerens videlicet cordi tuo obtinendae remissionis aut salutis difficultatem nec non judicii divini auctoritatem; tu tamen supradicta sacrae Scripturae documenta ac pietatis divinae experimenta sub tenaci memoria repone; et procul dubio ab omni diabolica liberaberis delusione. Diabolus enim nullo modo magis convincitur et confunditur, quam cum ei a fidelibus Scriptura sacra objicitur, quod etiam ex Jesu Christi testimonio manifestissime comprobatur. Nam quamvis sibimet maxima verborum [Col.0039B] scientia inesset, tentatori tamen cum nullis aliis, nisi quae ex sacra pagina protulit, respondere voluit dicens: Scriptum est: Non tentabis Dominum Deum tuum.Inter haec vero scire te convenit, quoniam pro causis variis tentationes diaboli perferre proderit. Primo ut illius inaestimabilis malitia et versutia detegatur: deinde ut uniuscujusque hominis tentati fragilitas et constantia agnoscatur, ac per hoc fragilis quidem et lapsus cum conversus fuerit, aliis in tentatione et fragilitate quacunque adhuc positis condolere compatique sciat, sicut de beato Petro legitur, quia idcirco in peccatum fragilitate propria urgente cecidit, ut aliis peccantibus misereri didicisset. Constans autem, et perfectus ideo in tentatione [Col.0039C] probatur, ut adhuc stantibus in exemplum, et cadentibus in venerationem assumatur, sicut et beati Job perfectio atque constantia cunctis est imitanda nec non veneranda. Ille enim ita pro Domino, et propriae carnis ulcera gravissima, et filiorum invisam mortem universaeque substantiae perditionem sustinuit, uxoris quoque convicta, nec non amicorum opprobria invectionesque plurimas contempsit, ut in nullo Deum offenderet, sicut de eo Scriptura commemorat dicens: In omnibus his non peccavit labiis suis, neque stultum aliquid contra Deum locutus est. Nonne ergo utilis exstitit tanta beati Job tentatio, in qua et ipsius constantia, et diversa Satanae reserata est malitia? Eadem utilitatis causa, eadem pietatis cura semper fuit, et semper erit Deo super [Col.0039D] omnes quos tentari permittit, quamvis vos homines, efficiente diaboli invidia infidelitate et desperatione obcaecati, inutilia et impia de Deo arbitremini.Relinque igitur varium opinionis errorem, et ad susceptam monasticae religionis fide moribusque congruis temet praepara professionem. Arbitraris namque interdum eamdem professionem te frustra assecutum esse, pro eo scilicet quia hanc et sine consilio omnium affinium parentumque tuorum, et absque consideratione fragilis ac lubricae aetatis immaturaeque ad tantum studium aggressus fueris. Sed quam facile dubitationem talem evadere valeas oportet ut attendas. Et primo quidem de consilio, dehinc de caeteris [Col.0040A] aliquo promere cupio. Consilium namque in bono et in malo potest fieri; sed cum fit in bono, hoc est propter utilitatem animae seu corporis, omnimodo amplectandum est: ubi vero in malo, hoc est propter carnalia solummodo vota implenda, aut commoda hujus vitae noxia acquirenda, non solum fugiendum, sed etiam detestandum est. Unde Psalmista utriusque qualitate insinuans postquam dixit: Dominus dissipat consilia gentium, reprobat autem cogitationes populorum, et reprobat consilia principum, statim subjunxit dicens: Consilium autem Domini manet in aeternum. Item de bono in Parabolis Salomonis Sapientia fatur: Ego habito in consilio. Rursum in eodem Salomonis libro de consilii boni qualitate dicitur: Audi consilium et suscipe disciplinam. [Col.0040B] Cum enim praemittitur: Audi consilium, ac mox subjungitur, et suscipe disciplinam, patet profecto, quia hoc est verum rectumque consilium, suscipere disciplinam. Sed ut vulgari etiam more de consilii qualitate disputemus, nunquid tu semper amicorum aut parentum consilia quaesiisti, quando aliqua flagitia perpetrare voluisti? Veritusne ergo es tunc ideo Deum offendere, quia talia sine consilio solebas facere? Ecce vides quam superfluum sit te ex hoc arbitrari Deum offendisse, quod sine consilio amicorum utilitatem tractares animae: quandoquidem pro explenda carnis nugacitate nullum consilium requirens, minus offendere putasti. Quod autem propterea animo saepius nutanti incedis, quia in fervore juvenili immaturaque adhuc aetate [Col.0040C] positus, tam difficilem monasticae vitae religionem, quasi inconsiderata laboris tanti difficultate assumpsisti; scias procul dubio nihil aliud esse nisi causam illusionis diabolicae; quia sicut expedit omnibus ad me conversis, et ut tu quoque rogasti, diabolus juste permittitur te tentando fatigare, siquidem tam in juvenili quam in provectiore aetate debere et posse ad viam meliorem converti, testantur et exempla multorum et librorum scripta sacrorum. Dicit enim Ecclesiastes: Memento Creatoris tui in diebus juventutis tuae. Item in libro Jesu filii Sirach legitur: Non tardes converti ad Dominum, et ne differas de die in diem. In eodem quoque libro scriptum invenitur: Quae in juventute tua non congregasti, quomodo invenies ea in senectute tua? Hinc et [Col.0040D] propheta dicit: Puer aut propheta centum annorum maledictus erit.Ad haec etiam rogo, cui validior et praestantior aetas magis congruit servire? Deo, an diabolo? nunquid priusquam vires defecerint corporis, nullus homo viam debet arripere perfectionis? Est et alia causa super molestia passionum tuarum tractanda, quam decet ut mente perpendas intima. Nam quanto majoribus beneficiis ditatus, et longiori patientia hactenus a me es supportatus, tanto difficiliorem conversionis viam sustinere debes. Scio namque in juventute difficillimam esse cujuslibet conversionem. Sed et te convenit scire quam difficile, quam laboriosum mihi quodam modo erat per illorum [Col.0041A] scandala qui per te depravati sunt: quod tu plurimis in utroque homine laureatus beneficiis, pene omne tempus praeteritum consumpsisti in flagitiis. Finitis igitur flagitiis, finitis igitur solutionibus, quas pro rebus quibusdam, in quibus dubitando laborabas, protuli; nunquid adhuc, o amator dubitationis totius, aliquid certum et definitum probatione ulla accepisti? An ignoras quoniam documenta tanta, quacunque ratione aut meditatione concepta, nequaquam adeptus es frustra? Ideoque in eorumdem documentorum cognitione stabilem mentis retine intentionem, et per hoc praepara animum tuum ad tentationem. Nam quanto majore inspirationis divinae gratia jam praemonitus instructusque es, tanto validiorem tentationis molestiam [Col.0041B] patieris. Iterum atque iterum eadem repetens admoneo, ne forte inter eos deputeris qui, ut scriptum est, ad tempus credunt, et in tempore tentationis recedunt.Mirari itaque noli si quid passurus es novi: verumtamen praescio quanta infirmitate et ambiguitate inter novas tentationis molestias dissolvaris, arbitratus scilicet me ipsum Deum omnipotentem non esse, et haec omnia quae de me percepisti apud te quasi somnia videri. Recede ergo, miser, ab hac dementia; quia, sicut saepissime tibi patefactum est, delusione circumvallaris diabolica. Attende, o captive, ne tu sis ille de quo dicit Psalmista: Dixit insipiens in corde suo: Non est Deus. Diabolus quippe satis agnoscens universos confugientes ad me veniam [Col.0041C] promereri posse, omnigenis delusionibus retrahit eos ab ipsius aditu veniae, hoc est a fide, immittens videlicet fraude solita hujusmodi cogitationes, ut aut indignum mihi videatur sceleratos quosque justificare; seu austeritatem tantam mihi inesse quam nullus homo peccator, etiamsi pro poenitentia semper castigetur, valeat minorare; sive ut de justorum retributione perpetua et de impiorum perenni dubitent poena aut etiam judicia blasphemare audeant mea; seu ut Scripturae sacrae dicta intentione subvertant sinistra: ad extremum vero ut, sicut tu quoque modo delusus privaris, de certissima substantiae meae priventur agnitione.Sed quia insipientiam animi tui huc usque prae [Col.0041D] mortalibus multis sustinui admonendo et instruendo, cur etiam talia permittam contingere aliquatenus te volo instruere. Nunquid ignoras angelos et archangelos omnesque coelicolas, qui longe sublimiores natura constant humana, in eo voluntatis suae arbitrio relictos, ut sive mecum, sive cum principe diabolo vellent, permanerent? Sic quoque oportuit eos probari, ut et quid in me et quid in se essent posset denudari. Unde cum quidam probati sine me nihil esse, alii vero in se aliquid esse et posse crederent: hi qui in me suum tantummodo esse decernebant, electione et felicitate perpetua videbantur digni; illi autem qui se viribus propriis commendabant, ut patefieret quid sine me possent, irremediabili judicio sunt puniti, sicut in Epistola beati [Col.0042A] Petri apostoli legitur: Deus, inquit, angelis peccantibus non pepercit. Et in Epistola Judae: Angelos qui non servaverunt suum principatum, sed reliquerunt suum domicilium in judicium diei magni, aeternis vinculis reservavit. Nota quoque et illud, quia si iidem angeli in exordio creationis suae ita probati non essent, licet natura praeclarissima potirentur, per se tamen aliquid posse existimantes, tanto nequius quandoque superbiendo caderent, quanto jam diutius se viribus propriis stetisse crederent: et in hujusmodi dilatione non tantum angelicae, sed etiam humanae damna evenirent naturae, quia cum districtio divina angelis superbientibus in initio minime resisteret, humana profecto superbia impunitatis tantae causa magis ac magis Deum contemnens, [Col.0042B] graviori demum supplicio prosternenda caderet. Quam ob rem quid aut angelica, aut humana natura per se possit, mox in utriusque initio apparere oportuit, ut eorum casus non tam sibi caeterisque videretur detrimentum quam doctrinae exemplum: et eo fortius postmodum starent mihique tenacius inhaererent quo majori experimento per semet nihil posse didicissent. Caeterum hi angeli, qui arbitrii libertate data probati, a consortio subjectionis meae sponte discesserunt, ideo veniae remedium non meruerunt, quoniam extrinsecus nulla rerum necessitate, nulla intrinsecus naturae suae ad hoc coacti sunt imbecillitate, sed vitio tantummodo superbiae ex ipsa libertatis claritatisque suae excellentia inflati, potentiae meae praesumebant resistere. [Col.0042C] Homo autem primus licet sapientia multiplici et conditione spirituali ita esset adornatus ut diceretur ad imaginem et similitudinem Dei factus; quia tamen compositus erat ex carne lutea, et diaboli praeventus seductione atque astutia, praecepti mei transgressione veniam meruit, ea tamen ratione ut ejectus de paradiso voluptatis operaretur terram, de qua sumptus esset, in sudore vesceretur pane. Quod scilicet et juxta litteram de corporali, ut ea quae in hoc exsilio corpori essent necessaria cura excoleret varia, et de spirituali pane, id est Christo, potest intelligi; ut cui prius facillimo liberi arbitrii nisu inhaerere, et in quo omnia habere posset, ad eum postmodum lapsus cum sudore maximo [Col.0042D] poenitentiae rediret atque ejusdem arbitrii ingeniique vires, quas ante transgressionem absque sensus torpore ad cuncta bonitatis jura retinuerat, postea carnis fragilitate praepediente cum labore gravi obtineret. Cum ergo hac ratiocinatione agnoscas non solum eumdem primum hominem singulari conditionis humanae primatu sapientiaque laureatum, sed etiam omnes coelicolas, quorum excellentiae creatura nulla comparatur, absque probatione congrua non posse mihi firmiter inhaerere nec non sui meique differentiam pervidere: quem deinceps hominum caeterorum a primi hominis prudentia insita aliquid distantium arbitraris esse tam perfectum, ut sine tentatione meae magnificentiae suaeque fragilitatis certum capere possit experimentum?[Col.0043A] Quod si tentationis insolitae molestias super te irruisse causaris, attende quoque quia tu pene insolito more gratiam meam huc usque magis quam alii plures adeptus sis. Nonne tibi insolitum videtur, a pueritia usque in praesens omnimodis te sceleribus implicatum, non solum poenas condignas evasisse, sed etiam quasi vice versa haec quae multis denegata sunt religiosis, et (quod non absque admiratione magna pensari valet) cum labore magno exquirentibus, ea nisu facillimo dona pietatis meae ingentia percepisse? Recordare, quaeso, quid tu absque labore solito beneficiorum, et quid caeteri plures mei electi experirentur angustiarum, priusquam pacem et requiem ullam, non dico futurae sed praesentis vitae, obtinerent, quamvis nonnulli inter beneficia sibimet [Col.0043B] collata afflictiones varias perferrent. Et ut haec apertius tuo innotescant animo, quosdam qui hujusmodi vitam ducebant, tam in Veteri quam in Novo Testamento per nomina recitare cupio. Scisne quantos labores et tribulationes Jacob patriarcha pertulerit, priusquam ullam benedictionis perceptae a patre suo Isaac gratiam promereri potuerit? nam, ut Genesis liber testatur, oderat semper Esau Jacob pro benedictione qua benedixerat ei pater; ideoque, matre suadente, idem Jacob propter fratris metum profectus est in exsilium, ubi avunculo suo 14 annos serviens, ignobilis personae sortitus est negotium. Postea vero cum rediret ad patriam, in tantum adhuc fratris expavit iram, ut pro reconciliatione nuntios praemittens, non solum jam fratrem, sed et dominum [Col.0043C] appellaret, dicens: Sic loquimini domino meo Esau: Haec dicit frater tuus: Mitto nunc legationem ad dominum meum, ut inveniam gratiam in conspectu tuo. Cum autem advenientem fratrem procul vidisset, prae timore in terram cadens septies adoravit donec appropinquaret. Videsne ergo quantas afflictiones ille tantus vir sustinuerit, antequam gaudia aliqua benedictionis promissae gustaverit? At si gustavit, magnus timor haec superavit. Eadem quoque de filio suo Joseph proferri possunt; quem cum somnia patefacta fratres sui magnum quemdam sibique praeponendum arbitrarentur, mox obliti totius fraternitatis, contra eum omnimoda succensi sunt invidia, adeo ut vix ab illius interfectione sese cohibentes venundarent eum Ismaelitis: a quibus translatus [Col.0043D] in Aegyptum, tantam ibi contritionem pressuramque sustinuit, ut sicut de eo Psalmista commemorat, ferrum pertransiret animam ejus, donec veniret verbum ejus (Psal. CIV, 18), id est, antequam perciperet praedestinatam et revelatam potestatem, quam non solum super omni Aegypto, sed etiam super cunctis fratribus suis ad se pro inopia confugientibus possessurus erat. Similia etiam invenire vales de praecipuo viro Moyse, et de famulo meo David, et de sancto Daniele: qui omnes, licet disparibus modis, ante et post susceptam dignitatem tribulationes periculaque maxima pertulerunt.Tales etiam viri multi inveniuntur in Veteri, sed multo plures in Testamento Novo, qui tanto majora [Col.0044A] passi sunt discrimina, quanto non jam praesentia ulla, sed tantummodo futura et aeterna desiderabant praemia. Illi namque qui ante legem aut sub lege religiose vixerunt, licet justi sanctique essent, magis tamen ab aliis quam a semetipsis illatas tribulationes sustinuerunt; isti autem quibus exortus est verus justitiae Sol, id est Christus, qui dixit: Si quis vult post me venire, abneget semetipsum, et tollat crucem suam et sequatur me; et iterum: Qui amat animam suam, perdet eam; hujusmodi rudimentis incitati semetipsos offerebant tortoribus; et si tortor alius defuisset, sese cum vitiis et concupiscentiis semper crucifigebant. Ideoque non facile terrenam sortiti sunt dignitatem, sed jugiter intendebant ad spiritualem: ut videlicet ipsi semet contra [Col.0044B] diabolicas tentationes fortiter munirent, aliosque exemplis suis erudirent. Verumtamen priusquam passionum propriarum victoria et pace fruerentur, aut aliquibus regendis praeponerentur, plurima pertulerunt pericula, multa transierunt tempora. Quidam etiam in spirituali dignitate jam constituti, praeter afflictiones spontaneas, aegritudinis aut persecutionis variae flagella ob humilitatis custodiam a me transmissa, usque ad finem vitae praesentis sunt passi. Quamvis ergo hujusmodi viros innumerabiles, ut supradictum est, in Testamento Novo possis invenire, aliquos tamen exempli gratia nominare volo ut, cum hos in testimonium sumpsero, facilius agnoscas qualitatem caeterorum. In primis itaque apostolos Domini Jesu Christi attende quid laboraverint, [Col.0044C] quid pertulerint antequam aliquem laboris sui fructum, antequam sublimitatis percipiendae gradum, non dico in futura, sed in praesenti tantum vita, ubi Ecclesiae universae praeferendi erant, possederint. Dicit enim, ut evangelica verba testantur, ipse primus apostolorum Simon Petrus ad Jesum: Ecce nos reliquimus omnia, et secuti sumus te, quid ergo erit nobis? Quid autem in his verbis, ubi beatus Petrus se suosque coapostolos omnia reliquisse dicit, intelligendum putas, nisi (quod maximae difficultatis est) parentes, propinquos, dulcia matrimonii ura, filios, praedia, domos, postremo voluntatem propriam omniaque carnis desideria? Quam ob rem licet apostoli, relictis omnibus suis, Dominum Jesum comitarentur jugiter et mente fideli, manifestum est [Col.0044D] tamen eosdem pro rerum suarum dimissione, nec non pro humanae fragilitatis occasione diutius a diabolo tentari et fatigari, maxime cum et ipse Dominus tentationes ejus voluerit pati. Unde ad eosdem apostolos dicit: Vos estis qui permansistis mecum in tentationibus meis. Praeterea tribulatione premebantur maxima, cum ipsum Dominum, in quo omnem spem suam ponebant, comprehendi ab hominibus pessimis, et flagellari morteque turpissima condemnari videbant. Huic autem tribulatione successit et altera, quia scilicet propter inusitatam sibique invisam tanti Magistri passionem, licet argumentis multis patefactam, vix ejus credebant resurrectionem. Inter haec quoque nihilominus persecutione [Col.0045A] ac metu Judaeorum afficiebantur. Tantis igitur tribulationibus apostoli sunt afflicti nec non probati, priusquam in illo quo ponendi erant totius Ecclesiae fundamento collocarentur, priusquam ullum laboris sui fructum aut potestatem in animabus lucrandis meruissent adipisci.Sed his generaliter de apostolis omnibus prolatis, nunc libet de aliquo illorum caeterorumque Patrum specialiter, exempli gratia, mentionem facere, quid uniuscujusque eorum tribulationis et angustiae ante aut post perceptam spiritualis gratiae sublimitatem pertulerit; ut cum tam praecipuos Patres innumeris tribulationibus afflictos agnoveris, insolitam magis gratiam quam molestiam ullius tentationis hactenus esse tibi collatam probare possis. Attende ergo [Col.0045B] ad sanctum Paulum et considera quot perpessus fuerit genera persecutionum. Nam sicut in libro Actuum apostolorum et in ipsius Epistolis valet agnosci, postquam Christo Jesu vocante ad conversionem venit, nunquam fere sine adversantium persequentiumque periculis exstitit. Ejus quoque collegam in persecutionum duntaxat numerositate Athanasium Alexandrinae Ecclesiae praesulem accipe, qui, sicut in Historia ecclesiastica legitur, mox post susceptam praesulatus dignitatem, pro catholicae fidei defensione laborans immensis haereticorum persequentium insidiis pene usque ad vitae suae finem afficiebatur. Sic quippe de eo sacra Scriptura refert: Hujus, inquit, tanti in Ecclesia pro fidei integritate agones fuerunt ut etiam de hoc dictum esse [Col.0045C] videatur, quod scriptum est: Ego enim ostendam ei quanta oporteat eum pati pro nomine meo. In hujus namque persecutionem universus conjuravit orbis, et commoti sunt principes terrae, gentes, regna, exercitus convenerunt adversus eum. Ille autem divinum illud conferebat eloquium dicens: Si consistant adversum me castra, non timebit cor meum; si exsurgat praelium, in hoc ego sperabo.Isti igitur duo viri in exemplum humanae persecutionis sufficiant tibi, ut non solum nihil insolitum, nihil inauditum te aliquando ab homine quoquam pertulisse arbitreris, sed nec particulam minimam earum persecutionum quas alii pertulerunt te passum esse noveris. Tu enim pro eo quod aliquantulum adversitatis et persecutionis prius in saeculo [Col.0045D] constitutus pertulisti, et nunc in monasterio positus parvissimis tentationum stimulis, quibus etiam Christianus omnis probandus erit, fatigaris; majoribus quam alii persecutionum tentationumque periculis afflictum te frequenter arbitraris; sed haec longe aliter quam tibi videantur invenies, si veritatem consideres. Nam quod in persecutionibus violentia humana illatis nil simile aliis pluribus pertuleris, jam satis demonstratum est exemplis. Deinde vero oportet considerare quantum aliis in afflictione carnis et in omni contemptu vitae hujus sponte laborantibus succumbas. Attende itaque in duos venerandos Patres et spiritualis vitae doctores, sanctum videlicet Antonium ac beatum Benedictum, [Col.0046A] quorum tanto facilius potes reeordari, quanto magis ex lectione assidua tibi sunt noti. Illorum ergo vitam legens, cito potes cognoscere quantam uterque pertulerit afflictionem pro Dei amore, quam devote, inprimis cum adhuc juvenilis essent aetatis, mundana reliquerunt omnia; quantas deinde diaboli sustinuerint insidias et tentamenta. Unus namque eorum, id est beatus Antonius, a quo etiam omnis fere exorta est eremitarum et coenobitarum institutio, tanta conversationis sanctitate pollere coepit, ut ex hoc antiquus hostis invidiae facibus omnimodis accensus non solum spiritualibus et invisibilibus eum impugnaret insidiis, verum etiam corporalibus atque apertis afficeret plagis. Sed et alter nihilominus Dei gratia repletus, maxima sanctitatis [Col.0046B] suae monimenta tam scriptis quam moribus reliquit. Quid multa? Quidquid afflictionis, quidquid constat laboris in vigiliis et in jejuniis, aut in solitudinis horrore, et in pretiosi vestimenti abjectione, seu in desideriorum carnalium devincenda passione, aut in omnigenis invidiae diabolicae dolis superandis, eosdem invenies diu tolerasse, antequam ad arcem perfectionis qua plurimis praeferendi erant, pervenirent.Haec igitur, quaeso, diligenter adverte, et tantas Patrum praenominatorum afflictiones ad tuas, quas tu interdum insolitas arbitraris, confer tribulationes: et tunc procul dubio cognosces quia parvi sunt quos modo aut unquam pertulisti dolores, quantumvis iidem Patres nullatenus, sicut tu, pro [Col.0046C] eriminum capitalium poenitentia mererentur affligi. Praeterea tibi in aetate primaeva multo majora quam illis humani solatii adjumenta; multoque plura quam illis impensa sunt a me exterioris hominis solatia: quibus jure incitatus, fide atque devotione magna properare debuisses ad obtinendam interioris hominis puritatem, quae non nisi per magnam carnis acquiritur afflictionem. Si enim illi beneficiis parvis adjuti ita sunt inflammati, ut labores maximos pro consequenda vitae spiritalis puritate sustinerent, cur tibi, qui parvus adhuc dona adeptus es ingentia, videtur grave tribulationem saltem aliquam pro puritate eadem tolerare? Dic, rogo, quis tibi videris, ut nec pro subsidiis praesentibus, nec pro futura et perenni mercede molestiam ullam perferre velis? [Col.0046D] Quid ergo olim, cum in schola positus esses, pro capacitate magna discendi laborasti? Quod deinde in saeculari vita positus habuisti studium, ut ejus inanem noxiumque evaderes luxum? Quid etiam nunc cum ad monasterium venires, jejunando, vigilando, orando, seu in qualicunque disciplina regulari insistendo plus aliis laboras, ut et pro praeteritis criminibus consequaris veniam, et de futuris habeas cautelam? Denique qui praeterita rite emendare, et futura mala cupit devitare, necesse est ut in vigiliis, jejuniis et orationibus nec non in aliis bonis operibus carnem studeat edomare. Sed tamen quantum conversionis novitas et laboris tui permittit exiguitas, curam assiduam tibi inesse pro his omnibus [Col.0047A] assequendis non denego. Unde et ego eadem pietatis meae beneficia, quae hactenus tibimet exhibui, amodo non auferam a te; tu tantum viriliter age, et confortetur cor tuum, et sustine Dominum (Psal. XXVI, 14).Adhuc restat afflictio et tentatio una, id est passio concupiscentiae carnalis diuturna, in qua quia te specialiter vexatum esse credis, ideoque in hac assumenda sunt aliquorum Patrum exempla ut in caeteris. Sed hoc in primis pensandum est quia is qui nunquam, et qui saepius carnis corruptionem expertus est, nulla possunt colluctatione coaequari. Quamvis enim uterque impugnatione gravi affligatur, is tamen qui hujusmodi viro fragilitate humana devictus saepe succubuit, tanto longiora et graviora passionum [Col.0047B] cardinalium certamina sustinebit, quanto frequentius eisdem passionibus consentiens semet subjecit. Hac igitur re considerata, aliquos jam utriusque qualitatis homines ex Scriptura sacra probatos ad exemplum assume, ut perspecta aliorum tentatione atque labore facilius impugnationis et laboris tui quantitatem agnoscas. Et primum quidem illi qui pro castitatis intimae perseverantia, deinde vero hi qui pro corruptionis luxuriosaeque vitae poenitentia agenda certaverunt, proponantur. Sicut ergo Dialogorum liber narrat, sanctus Equitius cum in juventutis suae tempore nimio carnalium desideriorum certamine fuisset fatigatus, ipsis suae tentationis angustiis ad orationis studium solertior est factus. Cumque hac in re ab omnipotente Deo remedium continuis [Col.0047C] precibus quaereret, nocte quadam assistente angelo, eunuchizari se vidit. Ecce quantum sanctus iste laboravit, qui quanto magis impugnabatur, tanto studiosius oravit ne vinceretur. In collationibus quoque Patrum de quodam abbate eximio, qui dictus est Serenus, legitur quia, cum pro interna corporis et animae castitate nocturnis diurnisque precibus, jejuniis, etiam ac vigiliis infatigabiliter insisteret, adveniens ad eum in visione nocturna angelus Domini ejusque velut aperiens uterum, quamdam ignitam carnis strumam de ejus visceribus avellens atque projiciens, suisque omnia, ut fuerant, locis intestina restituens: Ecce, inquit, incentiva carnis tuae abscissa, et obtinuisse te noveris hodierna die perpetuam corporis puritatem quam fideliter poposcisti. [Col.0047D] Ecce vides quantos sit passus et iste labores. Quapropter ut nemo excusationem aut diffidentiam habeat ea quae fideliter poscit impetrare non posse, quod uterque constanter petiit assequi meruit.Et ut hujusmodi exempla non solum in fortiori, sed etiam in sexu habeas infirmiori, in Vita Patrum narratur quoniam abbatissa quaedam sancta, nomine Sara, 13 annis fortiter a fornicationis daemone sit impugnata, et nunquam rogaverit ut discederet ab ea hujusmodi pugna, sed hoc solum dixerit: Da mihi fortitudinem, Deus. Ecce fides qualis et quantus amor pietatis; ecce quid uterque sexus laboraverit pro virtute castitatis. De quorum omnium puritatis [Col.0048A] constantia sicut procul es effectus, ita etiam eorum laborem et impugnationem nunquam fueras expertus.Quam ob rem quia perfectorum et in castitate perseverantium omnimodo discrepas meritis atque labore, videamus si aut eorum, quorum impudicitiae et irreligiositati minus discrepare videris, tribulationi et impugnationi, quam pro poenitentia agenda pertulerunt, aliquatenus assimileris. Legitur quippe in supradicta Vita Patrum quia fuerit quidem vir vitam turpissimam super omnes vicinos suos ducens, ita ut opinatissimus in flagitiis haberetur. Hic aliquando Dei miseratione compunctus ad poenitentiam convertitur, et intra sepulcrum quoddam se concludens, priorum scelerum pollutiones lacrymarum [Col.0048B] fontibus diluebat. Cumque in his posito hebdomada transisset, nocte veniunt ad eum daemones in sepulcro clamantes et dicentes: Quid est quod agis, o impurissime et flagitiosissime? Postquam omni spurcitia satiatus es, nunc a nobis castus et religiosus effugere cupis? Nolis, velis, amodo unus ex nobis eris. Haec et hujusmodi plura exprobrantibus eis ille jacebat immobilis, ne auditum quidem suum convertens ad eos, nec ullo penitus sermone respondens. Cumque illi saepius eadem repeterent, nec ille omnino moveretur, tunc in furorem commoti daemones, verberibus eum affixerunt multisque cruciatum suppliciis semivivum reliquerunt. Ille tamen tot cruciatibus nec moveri potuit a loco in quo orationis causa jacuerat. Sequenti vero nocte daemones [Col.0048C] iterum venientes gravioribus eum verberibus cruciabant; sed nec tunc quidem moveri valuit a loco, melius esse dicens mortem subire quam ultro daemonibus obedire. Nihilominus tertia nocte multitudo daemonum convenit, et absque ulla miseratione in eum irruentes, omnibus poenis cruciatibusque afficiunt. Cumque jam corpus defecisset in suppliciis, extremus tamen spiritus obsistebat imperio daemonum. Quod ubi viderunt, exclamantes voce magna: Vicisti, inquiunt, vicisti! Quid ergo tibi in hujusmodi impugnatione videtur? Nunquid quia te supra multos occultis et manifestis tribulationibus oppressum esse saepius aestimabas, tale aliquid unquam passus eras? Quinimo longe minoribus subjacebas tentationibus.[Col.0048D] Sed licet exemplo satis hoc sis victus ab uno, pro eo tamen quod in occultis et spiritalibus tentationibus maxime te vexatum arbitraris, aliud in quo spiritalis tantum impugnatio declaratur, proferre libet exemplum. Legitur namque de Maria Aegyptiaca, quoniam inter caetera quae Zozimo abbati de vitae conversionisque suae qualitate referebat, dixit: Crede mihi, abba, septemdecim annis feris et irrationabilibus luctabar desideriis. Et post pauca: Cogitationes autem quae ad fornicationem iterum compellebant me quomodo tibi enarrare possum? Ignis interim infelix corpus meum nimius succendebat et me per omnia exurebat, et ad desiderium commistionis trahebat. Dum ergo talis accenderet [Col.0049A] cogitatio, prosternebam me in terram, et lacrymis eam infundens ipsam, mihi veraciter adstare sperabam quae me fide jusserat, id est sanctissimam Dei Genitricem: et sic per septemdecim annos periculis multis, ut dixi, luctabar. Ecce vides quantum non solum virilis, sed etiam femineus sexus laboraverit et pro integritatis constantia, et pro corruptionis poenitentia. Nunquid ergo septemdecim annis jam laborasti pugnans contra cogitationes desideriorum carnalium? Quid autem tot annos dico, qui nec uno passus es tanta anno integro? Nondum igitur laboris viam coepisti, et tamen velut ex labore nimio jam fatigatus defecisti. Sed et si quas tentationis et adversitatis molestias perferres, nunquid propterea patientiae et spei solatia deponere debes? Nonne et ex [Col.0049B] supra commemoratis sanctorum Patrum exemplis, et ex aliis Scripturae sacrae sententiis agnoscere potes, utile esse ac necessarium perferre tentationes? Petrus namque apostolus dicit: Charissimi, nolite peregrinari in fervore, qui ad tentationem vobis sit, quasi aliquid novi vobis contingat; sed communicantes Christi passionibus gaudete. Jacobus etiam apostolus docet dicens: Omne gaudium existimate, fratres mei, cum in tentationes varias incideritis, scientes quod probatio fidei vestrae patientiam operatur, patientia autem opus perfectum habet, ut sitis perfecti et integri, in nullo deficientes. Item apostolus idem dicit: Beatus vir qui suffert tentationem, quoniam, cum probatus fuerit, accipiet coronam vitae, quam repromisit Deus diligentibus se. Hinc et Paulus apostolus ait: [Col.0049C] Gloriamur in tribulationibus, scientes quod tribulatio patientiam operatur, patientia autem probationem, probatio vero spem, spes autem non confundit. Hujusmodi ergo documenta et in Novo et in Veteri Testamento inveniuntur multa: quibus si jugiter intendis, non solum tentationes quaslibet advenientes facilius devincis, sed et majoris intelligentiae dona consequeris. Vir enim, ut scriptum est, in multis expertus cogitabit multa; et qui multa didicit, narrabit intellectum. Cujus videlicet rei indicium in temetipso probare vales, quia, nisi varia tentationum molestia et eura exercitatus esses, nequaquam tanta Scripturarum documenta aut testimonia tractare studuisses. Plura quippe prius incognita jam indagationi tuae [Col.0049D] sunt reserata.Illud quoque summopere notandum tibi est quia, si absque tentatione et tribulatione aliqua diutius remaneres, gravius periculosiusque de beneficiorum meorum largitate superbiendo caderes, quam cum sceleribus omnimodis quondam deditus esses. Quanto enim excellentioribus quisque dotatur donis, tanto magis pulsatur vitio elationis. Unde et ille praestantissimus angelorum non sustinens dignitatis suae donum, eo gravius superbiendo cecidit quo sublimior caeteris exstitit. Saul quoque, ut liber Regum [Col.0050A] narrat, cum ante perceptam regni dignitatem humilis mihique esset acceptus, postea vero ex eadem dignitate superbiens a me est repulsus. Ipse etiam David, licet regum eximius et pietati meae placitur esset, prius tamen quam ad regni elevaretur fastigia majori se constrinxit religionis cura. Nam antea bona pro malis, postea vero mala reddidit pro bonis: ideoque iniquitatis suae non immemor, in centesimo primo psalmo gemebundus ad me ait: Quia elevans allisisti me; ac si aperte diceret: Quanto sublimiore me dignitate elevasti, tanto majoribus peccatis me implicari permisisti. Praeterea quantae ruinae is, qui prae caeteris elevatur, pateat, liber Paralipomenon indicat. De Joas namque rege Juda refert, quia post mortem Joiadae sacerdotis, qui eum ad regnum [Col.0050B] provexit, in tantam elationem venerit ut, relicto cultu Dei, a suis se permiserit adorari. Pro quo superbiae flagitio quod regi eidem evenerit Scriptura subjungit, dicens: Cumque volutus esset onnus, ascendit contra eum rex Syriae, venitque in Judam et Jerusalem, et interfecit cunctos principes populi, et universam praedam miserunt regi Damascum. In Joas quoque ignominiosa exercuerunt judicia, et abeuntes dimiserunt eum in languoribus magnis. Ex quibus omnibus sentiri valet, quia nemo aut virtutis aut dignitatis alicujus excellentia sublimatus, mortiferae superbiae ruinam absque magna contritione evadet. Sed et beatus Paulus hoc attestatur, qui patefactis quibusdam virtutibus sibi concessis subjungit, dicens: Et ne magnitudo revelationum extollat me, [Col.0050C] datus est mihi stimulus carnis meac angelus Satanae ut me colaphizet. Si enim tantus vir stimulis ideo premebatur carnalibus, ne pro concessis extolleretur virtutibus, putasne tibi opus est aliqua adversitate fatigari, ne de perceptis beneficiis praesumas gloriari?Quam ob rem perpende, quaeso, tentationis tuae causam et ordinem, exordium et finem, ut agnoscere possis, cui postremo amariori quam primitus et illa, quam tu insolitam vocasti tentationem, vexatus fueris. In primis namque ideo levioribus solitisque permissus es fatigari tentationibus, ut quasi per gradus quosdam ad altiora paulatim ascenderes et disceres congredi quandoque cum gravioribus. [Col.0050D] Sed cum in tam levi et temperata impugnatione aliquantulum proficiens, ea quae in te gratia mea operabatur, magis ac magis viribus meritisque tuis attribueres; in talem te tandem permisi tentationem incurrere, cujus impugnationis magnitudine depressus, agnosceres cui instantem defectum, et cui praeteritum omnemque laboris tui profectum debuisses imputare: ac per hoc tanto certior de gratiae meae beneficiis existeres, quanto minus de meritis tuis praesumeres.PARS SECUNDA. [Col.0051] [Col.0051A] Hoc ideo clericus supradictus ideo scripsit, ut his qui in conversionis initio sacram Scripturam legere cupiunt, ostenderet qualiter immensam diabolicae fraudis astutiam, qua omnes eamdem Scripturam legentes impugnare solet, agnoscere et praecavere, qualiterque etiam divinae inspirationis gratiam agnoscere et invocare debeant. Scripsit et idem clericus multa alia, quaedam quidem dictando, quaedam autem alio modo, quae scilicet utraque subsequenter pandere volo; sed dictata prius, post haec quoque caetera pandam. Sic ergo incipit scribere de librorum dictamine. Quia igitur alternis uti delectabile est, non solum ob depellendam taedii molestiam, sed etiam ob recreandas animae et corporis vires studui quondam dicta diversae qualitatis scribere, [Col.0051B] sed nunc reserare libet quae scripserim. Tres namque libellos diverso tempore diversoque stylo edidi in primis, quos volui in unum volumen, quasi ad unam convescentium mensam colligere, instar videlicet trium pulmentorum, quae nobis sanctus Pater Benedictus coenantibus largiri jubet in regula, ut qui ex uno nequiverit refici, ex alio reficiatur. Confido itaque in Domino, quia omni spirituali cibo delectatus in aliquo illorum inveniat, per quod spiritualiter refici valeat. Sed haec de omnibus generaliter sint dicta. Nunc vero reserare cupio quae causa fuerit singulos scribere, ut lector aliquatenus exinde instructus noverit me nequaquam frustra in talibus desudasse.Primum ergo libellum metrice prolatum, cui imposui [Col.0051C] titulum: De Spiritali doctrina, scribere hujusmodi erat causa. Cum enim quondam ex infirmitate maxima convalescens ad monasticae professionis vitam venissem, tunc in brevi, plusquam credibile sit, factus sum sospes: ex qua sospitate veritus ne aliquod damnum spirituale mihi oriretur, prece Dominum intima rogavi ne me in tanta sospitate positum otio inutili torpescere, sed aliqua tentatione, quam mihi congruere sciret, pulsari permitteret. Post hanc orationem non multum temporis fluxit: et ecce variae tentationum molestiae accedentes in tantum me circumdederunt, ut et incaute me orasse et magis ad interitum quam ad proventum exauditum esse aliquando vererer. Sed saepius [Col.0051D] retractans illud apostolicum: Fidelis Deus, qui non patietur vos tentari supra id quod potestis, sed faciet cum tentatione proventum ut possitis sustinere; laboravi non quantum debui, sed quantum fragilitate mea, permittente ipsoque Domino adjuvante, potui, ne in conspectu adversariorum meorum corruerem. Ideoque in tanta molestia tentationis, quae eo magis imminebat, quo major sospitas corporalis inerat, omnimodo tractare coepi, quali studio, qualique labore corpus spiritui subjicerem. Nam ea quae communiter cum caeteris fratribus in coenobio agere docebar, sed et illa quae speciali devotione scribendo aut legendo, [Col.0052A] seu etiam jejunando sponte subii, non satis affligere corpus videbantur. Cumque diu tractarem quo potissimum studio memet in tantis periculis constitutum aptissime jugiterque constringerem, occurrit animo ut in dictamine me occuparem aliquo: quod et saepe expertus sum mentem lascivam cujuslibet scholastice instructi in nullo posse magis constringi quam studio dictandi.Hujusmodi igitur occasione accepta, libellum primum scribere coepi metrico scilicet stylo, quo maxime in saeculari vita positus me exercebam; ponens in eo varias spiritualis doctrinae sententias, quibus me solummodo contra tentationes imminentes instruens roboravi; aut pravitatis meae quantitatem, quam cum caeteris clericis communiter in mundo [Col.0052B] exercebam, pertinaciamque quam specialiter prae multis ibidem retinebam, magis attenderem atque litteris expositam majori poenitentia diluendam agnoscerem. Inserui in eodem etiam libello sermonem quemdam lamentabili stylo editum, prius quidem disputans de diversa clericorum negligentia nec non avaritia: deinde narrans de miserabili improbitatis meae vindicta tam spiritualiter quam corporaliter patrata. Ignorabam enim tunc, si quo loco proferenda forent hujusmodi dicta, quae licet in modo sint posita, post caetera tamen, cum me aliquid perspicaciori intuitu agnoscere coepissem, a me constant edita; quia metricis prolatus est verbis quae pueris et intrantibus ad discendas litteras a multis primitus exhiberi solent. In primis quoque ponere decrevi [Col.0052C] ut ex hoc quilibet ad veritatis viam conversus sumat quasi prandium conversioni suae congruum, sicque leviori cibo refectus ad lautiores dapes sacrae doctrinae capiendas aptior accedat. Librum vero visionum, licet post duos scripserim, in ordine tamen secundum ideo posui, ut illa doctrina, quae in priori libello variis prolata est sententiis, in hoc quoque variis corroboraretur exemplis; eaque tenacius praemissa animo inhaereant verba, quae majori testimonio tam pietatis quam severitatis divinae in subsequentibus commendantur, in morem videlicet lautioris cibi, qui primo aqua pura coctus, deinde aliqua aceti vel etiam piperis adjectione accuratius praeparatur. Sola enim lenitatis verba in docendo prolata, quasi quidam cibi in sola aqua excocti possunt [Col.0052D] intelligi; sed cum dehinc aliqua severitatis exempla admiscentur, velut amaro aceti seu piperis additamento condita fercula ut suaviora efficiantur, non incongrue intelliguntur. Apparet igitur quia, sicut cibus tam amaris quam suavibus condimentis coctus avidius sumitur, ita et doctrina blandimentis quidem inchoata, sed deinde alicujus severitatis commista exemplis studiosius auditur. Unde et Apostolus doctorem quemlibet instruens ait: Argue, obsecra, increpa, id est blandimenta terroribus admisce.[Col.0053A] His igitur praelibatis de secundi ordine libelli, jam vero subjungere volo ubi et qua occasione scriptum fuerit. Cum ergo monasterium nostrum in urbe Ratisbona constitutum varia episcoporum persecutione destrui viderem, ibique per triginta annos meliora sperans subsisterem, occulto Dei judicio longe aliter quam sperarem evenit. Qualiter autem destructio tanta evenerit, quia nec breviter proferri valet, nec ineptias tantas hic exponere libet, aliis proferenda relinquo: hoc solummodo enarrans, quia cum exteriora et interiora monasterii nostri commoda penitus destrui sensissem, et contra haec nil praevaluissem, quin imo a fratribus quibusdam juvenibus quibus displicebam apud episcopum accusatus, varias mihi minas ab illo illiusque familiaribus agi [Col.0053B] saepius audissem; tunc, petita ab abbate licentia, ad monasterium Fuldense quasi cito reversurus perrexi. Verumtamen non dubito quin tantam destructionem nemo in nos agere posset, nisi justo Dei judicio peccatisque nostris exigentibus permissus: quod scilicet exinde palam datur intelligi, quia in ipso discessionis meae anno, qui erat ab incarnatione Domini 1062, miserando semperque lugendo igne combustum est coenobium nostrum.In Fuldensi igitur monasterio positus, et optatae tranquillitatis atque charitatis dono ibidem potitus, frequenter tractavi, qualiter pro ejusdem tranquillitatis gratia Deo, a quo mihi data est, grates referrem. Magnum quippe mihi tunc videbatur in eodem monasterio pacifico incessu posse deambulare. Quapropter [Col.0053C] animum ad deferendas Deo gratias omnino convertens, et si qua dictandi materia apte occurreret diutius exquirens, reperi tandem quamdam dictandi occasionem, visiones videlicet, quas et ego quondam vidi et ab aliis per loca diversa profectus audivi. Has namque ad multorum notitiam deferre ideo utile esse arbitrabar, quia credo ad omnes homines pertinere quoties quilibet visitatur a Deo, aut per castigationem aut per consolationem, sicut et ipse in Evangelio dicit: Quod uni dico, omnibus dico. Incitabar etiam ex hoc ad scribendum, quia, cum olim libellos duos ediderim, tertium pro sanctae Trinitatis honore, si ipsa Trinitas dignaretur inspirare, saepius optavi addere. Tali itaque causa incitatus, [Col.0053D] librum visionum, de quo jam locutus sum, scribere studui.Tertium vero libellum, quem ante annos 15, ut reor, scripsi, cur in extremo ordine posuerim primo dicendum, deinde qua causa scriptus fuerit subnectendum. Quia enim multorum accuratis epulis coenantium mos est, ut in prima et secunda vice viliora quaeque fercula (quae non ideo viliora dicimus, quasi sint vilia, sed quod sint optimis inferiora); in extrema vero lautiora, et aliqua arte praecipua cocta sibi apponere jubeant, cupientes in hoc non tam suae gulae, quam aliorum, qui forte invitati sunt ad convivium, delectationi et honori deservire: ego econtra simile aliquid inoliter volui in extremo aliqua lautioris sententiae verbula ante faciem legentium, [Col.0054A] quasi ad mensam convescentium ponere, quae quilibet lector avidus, licet indigno stylo edita, generosae tamen materiae dignitatem retinentia, pro dapibus lautis potuisset gustare. Nam quae sententia lautior et suavior valet esse quam de gratia Dei, et cur credenda dicendaque sit gratia; judicia quoque quam vera justaque et necessaria sint; sed et quantam bene agendi facultatem a Deo concessam habeamus nisibus totis inquirere atque pluribus testimoniis approbare? Haec quippe tria per trium quaestionum solutiones in illo libro, quem in tertio locavi ordine, stylo quo potui per dialogum protuli, numero scilicet et ordine tali desiderans sanctam Trinitatem venerari. Sed et in hoc eamdem Trinitatem venerari studebam, quia in tertia quaestione, [Col.0054B] quam velut fercula quaedam praecipua ritu sagaci contexta, et allata in extremo ad lectionis coenam considentibus apposui; de ipsa sancta Trinitate et Unitate, juxta intelligentiae meae vires, brevi et aperta probataque (ut spero) variis exemplis et argumentis ratione disserui. Spero etiam me in eodem libello omnibus tam in saeculari quam spirituali vita positis aliqua aedificationis verba protulisse, per quae quilibet esurientes et sitientes justitiam refici possunt. Haec quidem de libri extremi ordine sint dicta, cui titulum imposui: De tribus quaestionibus, id est de divinae pietatis agnitione judiciorumque divinorum diversitate, nec non de varia bene agendi facultate. Deinde vero subjungimus qua causa fuerit scriptus.[Col.0054C] Quidam namque monachus de Augiensi coenobio, nobilissima Alemannorum stirpe ortus, nomine Henricus, cum ab Jerusalem reverteretur, apud nos aliquandiu hospitatus est. Hic ergo quia in sacra Scriptura satis studiosus fuit, me frequenter quasi doctorem adiit, suppliciter rogans pro quibusdam sacrae Scripturae sententiis ut eas sibi exponerem. Ego autem humilitatem atque importunitatem petitionis ejus attendens, prout potui, ad quaeque rogata respondi. Cumque haec collatio saepius inter nos habita sibi placeret, postremo illud deposcere coepit, ut eamdem collationem litteris exciperem. Quod licet diu tam pro desidia quam pro ignorantia differrem, aggressus sum tandem, scribens quidem [Col.0054D] per dialogum, sed sine titulo auctoris et absque personarum notarum litteris, ne facile pateret cujus epus esset. Inter haec vero ille ad monasterium suum vocatus proficiscitur, et post non multum tempus ad nos iterum revertitur. Tunc videns quae scribere coepi, qualiterque ea adumbravi, unice petiit ut et causam scribendi illustrarem prologo, et utriusque personae, mei videlicet ac sui, memoriam patefacerem in dialogo: quod mox, ut poteram, scribens implere studebam. Haec igitur causa Dialogum me scribere fecit: quam idcirco reseravi, ne videar frustra scriptis alia addere scripta; utque cognita charitate qua impellebar ad scribendum, quilibet in quorum manus iste liber venerit, eadem charitate incitentur ad legendum. Haec sint dicta de [Col.0055A] supradictis libris, quos in unum componere volui. Nunc etiam liber pandere qua causa studuerim alios libellos scribere.Cum igitur persecutionem quam in monasterio nostro (ut supradictum est) passus eram, fugiens ad Fuldense monasterium venirem, ibique per annos quatuor cum tranquillitate magna commoratus viderer; dictandi scribendique studium frequentare postulabar a quibusdam ejusdem monasterii fratribus, ut sancti Bonifacii Vitam difficili stylo editam, aliquid facilius ederem. Quam petitionem, licet diu denegarem, postremo tamen compulsus importunis precibus, ut potui, quod petitus eram implevi. Causa ergo tali librum sancti Bonifacii promptus scripsi: alium quoque libellum quem appellavi Manualem, [Col.0055B] pro admonitione clericorum et laicorum scriptum ibidem positus edidi. Item libellum Proverbiorum in eodem monasterio positus scribere coepi. Cum autem assiduis epistolis per monasterii nostri fratres quosdam revocatus ad patriam nollem cito reverti propter illorum fratrum, inter quos tunc commorabar, petitionem (omnimodis enim precibus ut illos non desererem efflagitabant), vix tandem ab illis remeandi licentiam obtinui.Verumtamen ad monasterium nostrum prius pervenire nolui, quam indiciis aliquibus explorarem qualiter omnia agerentur ibidem. Qua de re ad monasterium Amerbach dictum perrexi, cupiens illic exspectare quousque certus fierem de monasterii nostri qualitate. Cumque ab ejusdem monasterii [Col.0055C] abbate susceptus omni humanitate et pietate retinerer, et de sacrae Scripturae quaestionibus multis inter nos sermo assiduus ageretur, placuissetque ei saepissime responsio mea, accidit ut juxta paschalia festa dixisset ad me: Credite mihi quod si vobis praecipere aliquid possem, absque dubio praeciperem ut in hac solemnitate proxima sermonem faceretis ad populum. Cui ego respondi dicens: Cur talia dicitis ad me, qui nihil hujus rei scio, qui nunquam consuevi populum alloqui in publico? Illo vero eadem repetente, coepi mox cogitare intra me dicens: Quid facerem, si aliquis, cujus jussa transgredi non praesumerem, talia mihi praeciperet? Unde hujusmodi opus assumendum est mihi sponte, priusquam ab aliquo compellar potente, ut sic probem quid facturus [Col.0055D] essem. Continuoque stylo accepto scribere coepi in modum sermonis, sumens exordium de Psalmistae dictis: Dominus de coelo prospicit super filios hominum: quae nimirum dicta, quantum potui, similitudinum argumentis roboravi, credens per haec aliquos aedificari; cui videlicet operi titulum imposui: Quomodo legendum sit in rebus visibilibus. Cum autem in eodem loco unum pene annum manerem, venerunt nuntii ex monasterio nostro missi, cum quibus exinde ad patriam reversus sum.His igitur dictis, dicam quoque qua de causa caeteros scripserim libellos. Ex petitione namque fratrum nostrorum, Vitam sancti Nicolai nec non sancti Wolfgangi emendans, sicut in utriusque vitae prologo [Col.0056A] intimatur, scripsi antequam proficiscerer ad monasterium Fuldense. Sed et Vitam sancti Altonis, una cum quibusdam carminibus ad eumdem sanctum pertinentibus. Postquam vero redii, Vitam sancti Magni scripsi, compulsus fratrum duorum precibus intimis et assiduis, Wilhelmi scilicet ex congregatione nostra, et alterius qui ad nos discendi causa ex monasterio sancti Magni venit, Adalham dictus, quique nunc in Sanctae Afrae coenobio abbas est constitutus.Post haec autem cum viderem simul et audirem undique Christianae religionis destructionem, rectorum et principum negligentiam in subditos, tam in spirituali quam saeculari vita positos, doleremque jugiter pro talibus, cogitare coepi, ut quia nullus dignaretur [Col.0056B] me audire communi sermone loquentem, pro miseriaque tanta condolentem, vel scribendo aliqua sacrae Scripturae verba proferrem, unde aliquos aedificare possem. Hac igitur causa scripsi librum mei quoque operis novissimum, cui titulum imposui: De cursu spirituali. In quo videlicet libro quantum per sacrae Scripturae, maximeque per Psalterii et Evangelii campum currere potui, scribendo protuli. Inter haec et sermones quosdam nec non epistolas pro communi utilitate scripsi: quas si quis forte legere voluerit, apud nos invenire poterit. Scripsi etiam ante plures annos librum De confessione actuum meorum, ut si qua infirmitas vel subitanea mors me in extremis impediret a debita confessione, saltem per scripta patefacerem [Col.0056C] quis ex memetipso, quis ex Dei gratia essem.Adhuc proferre libet duarum orationum verba. Attendens enim saepius, quia plurimos exemplis pravis seduxi, talia orationis verba scribere studui, in quibus unusquisque satis doceri potest quomodo pro se et pro aliis orare debeat: quae scilicet orationes cum a quibusdam jam habeantur, in hoc opusculo describere nolui. Hae autem orationes aliaque superius de dictandi dono prolata, tanto magis pietati divinae constant referenda, quanto amplius notum est me vitiis plurimis quondam deditum nihil horum meruisse. Ideo autem haec protuli, ut juxta hoc quod ipse Dominus in Evangelio cuidam daemoniaco a se liberato praecepit dicens: Vade in domum tuam, et narra quanta fecerit tibi Deus, ego [Col.0056D] quoque narrarem quanta mihi beneficia Deus exhibuerit.Unde adhuc libet enarrare, quanta scientia quantaque facultas scribendi mihi data fuerit a Domino in primaeva aetate. Cum igitur parvus scholari disciplinae traditus fuissem litterasque celeriter didicissem, coepi etiam longe ante solitum tempus discendi, sine jussu magistri, artem discere scribendi. Furtivo enim et insolito modo, nec non sine docente nisus sum eamdem artem scribendi apprehendere. Qua de re contigit ut pennam ad scribendum inrecto usu retinere consuescerem, nec postea ab ullo docente super hoc corrigi valerem. Nimius namque usus prohibuit me emendare. Quod cum viderent [Col.0057A] plures, dixerunt omnes nunquam me bene scripturum. Sed aliter evenit ex gratia Dei, sicut plurimis notum est. Nam cum in pueritia, ipsoque tempore quo tabula mihi data est cum aliis pueris ad discendam scripturam viderer aliquid scribere nosse, miraculum non parvum praebui videntibus: deinde vero non post longum tempus tam bene scribere coepi, tantumque affectum ad hoc habuit ut et in loco illo quo talia didici, id est in coenobio Tegernsee dicto, multos libros scripsissem; et in Franciam translatus adhuc puer, ibique in tantum multa scribendo laborassem, ut inde rediens pene visu privatus fuissem. Haec ergo ideo proferre decrevi ut aliquos incitarem ad similem affectum laborandi; gratiamque Dei, quae tanta mihi beneficia praebuit, aliis narrans [Col.0057B] eos ad magnificandam eamdem gratiam Dei mecum traham. Et, ut hoc amplius faciam, proferre libet quantum laboraverim scribendo postea, cum reversus fuissem de Francia: ibi quippe fueram quando obiit Caesar Henricus, et factus est rex Conradus.Postquam igitur in sancti Emmerammi coenobium ad conversionem veni, mox quorumdam prece pulsatus, tanto iterum scribendi studio occupabar, ut raro, nisi in festivis diebus aut in aliis horis incompetentibus, ab hoc opere cessarem. Interea successit et alius labor. Nam pro eo quod saepius legere, aut scribere, aut dictare videbar, scholasticorum cura mihi commissa est: ex quibus nimirum omnibus ita per gratiam Dei constringebar, ut saepe corpus quieti [Col.0057C] necessariae non permitterer tradere. Cumque dicctandi studium inesset, ad hoc saepissime non habui tempus, nisi in festivis diebus, aut noctibus, constrictus videlicet et puerorum cura ad docendum, et illorum petitione, quibus scribere coepi, ad scribendum. Ergo praeter libellos a me dictatos, quos tam sponte quam petitus pro aliorum aedificatione dandos scripsi; uno minus XX libros Missales scripsi, decem quidem abbatibus aut fratribus in monasterio nostro positis; quatuor autem fratribus Fuldensibus, [Col.0058A] et quinque in aliis locis commorantibus; tres quoque libros Evangeliorum, et duos cum Epistolis et Evangeliis, qui Lectionarii vocantur. Ad haec etiam scripsi quatuor matutinales libros. Postea senectus et infirmitas varia me prohibuit, maximeque inquietudo diuturna, quae mihi ex variis curis et moerore pro monasterii nostri destructione exorto per tempora inolevit multa. Ei autem qui omne bonum praestat, et solus cuncta gubernat, quique mihi indigno concessit plurima dona, sit laus aeterna, sit honor per saecula cuncta.Libet etiam proferre, quantum reminisci valeo, quot libros quibusdam coenobiis aut amicis tradiderim. Et primo quidem fratres Fuldenses nominare volo, quia pro eo quod apud eos maxime laboravi, [Col.0058B] scribens libros multos, quos monasterio nostro tradebam; ideo apud nos quoque scripsi libros, quos ipsi non habebant. Tradidi namque eis sicut memini, VII libellos, Herveldensibus autem duos libros. Cumque ex partibus illis remeassem, et ad Amarbach venissem, tradidi ejusdem loci abbati unum librum. Postea vero cum fratre nostro Wilhelmo profectus, dedi ei quatuor libros, inter quos erat Missalis liber satis pretiosus: Abbati de Lauresheim unum librum; abbati de Ebersperg unum librum; amicis quibusdam in Boemia positis quatuor libros; amico cuidam in Patavia posito unum librum; ad monasterium Tegernsee duos libros; ad Pryelense coenobium prope nos positum volumen unum, in quo tres libri erant. Sed et filio sororis meae ibidem [Col.0058C] posito unum librum, variasque epistolas dedi. Ad Superius (Obermunster) quoque monasterium tres libros; ad Inferius (Nidernmunster) monasterium unum librum dedi. Praeterea multis aliis dedi aut misi aliquando sermones aut proverbia, seu aliqua aedificationis scripta. Talia autem laboris mei indicia hic ideo protuli, ut aliquos monachos otiositati deditos converterem, et ad aliquod opus monasticae vitae congruum incitarem. Si enim tam magna nequeunt, faciliora agere possunt.