Ab Incarnatione Domini nostri Salvatoris, anno millesimo nonagesimo sexto, Urbano papa catholico in apostolica sede residente, Alexio glorioso Graeciae feliciter imperante, necnon Petro, patriarcha Aquileiae Novae ecclesiam gubernante, Vitale Michael Venetiae principante, remque publicam suorum magnatum providentia sapienter et utiliter disponente, Spiritus Sanctus Occidentalium mentibus inspiravit, quatenus, cum armis spiritualibus simulque materialibus, Hierosolimam peterent; ea scilicet ratione, ut civitatem sanctam et sancta sanctorum a cultura daemoniorum et ab immundis ritibus paganorum emundarent. Cujus honesti consilii militiaeque salutaris conscii et participes, cum Gallorum pricipibus, Veneticorum proceres extiterunt, sicut postea rei evidentia efficaciter ostenderunt. Occidentales igitur viri, divinitus inspirati, alii ferro candente carni propriae signum Crucis imprimentes, alii exterius in vestibus designantes, unanimiter et alacriter viam Dei sanctamque militiam arripuerunt, civitates inimicorum debellantes, et hostes Dei suosque devincentes.CAPITULUM II. De captione Hierusalem in tertio anno.Tertio anno ab incepto itinere, Deo cooperante, civitatem ac Sepulchrum Domini de potestate gentilium bellica virtute liberarunt. Venetici vero, quia, situ loci, pro equis navibus utuntur, navali praelio super omnes populos antiquitus exercitati, semperque victoriam obtinere quasi naturaliter assueti, apparatu grandi, studioque diligenti copiosam navium multitudinem, ad servitium viae Dei, paraverunt, eamque viris et rebus bellicis sufficienter impleverunt. Sed, quia nondum  plenarie constitutum erat, qui classem regere, quique praeesse exercitui deberent, ecclesiam evangelistae Marci unanimiter omnes petunt, communique voce clerus ac populus Henricum, Castellanum episcopum, rectorem et praeceptorem deposcunt, Joannemque Michaelem, filium praefati ducis, exercitui classique ducem praeficiunt. Henricus igitur, Castellanus episcopus, quamvis invitus, obedientia tandem patriarchae, et ducis imperio, precibusque cleri ac populi superatus, in signum viae Dei crucem suscepit : cujus opus et servitium postea, devotior cunctis, ultroneus adimplevit, qui, cruce suscepta, pluribus exemplum praebuit, et doctrinam secum pergentibus orandi studio, non ad pugnam. CAPITULUM III. De recessu classis e portu Venetiarum.Paratis itaque cunctis, et onerata classe, incunctanter carinas solvunt, portumque littoris in exitu Rivoalti alacriter omnes petunt, ibique, more solito deratibus descendentes, sanctissimi Nicolai basilicam adeunt; et, audita patriarchae aliorumque episcoporum salutifera praedicatione, confirmatisque cunctis singulorum sacrosancta benedictione, subito de portu navibus emissis, per aequora late vela turgescunt. Tunc Castellanus pontifex taliter votis tacitam orationem meditatus est:«Praesul sancte Dei! caput hujus materiei!«Perfice servorum, quae poscunt, vota tuorum.« Spero enim, neque mea me fallit spes (ut credo), quia locus, sancto nomini «tuo dedicatus, quem tui fideles Venetici in veneratione maxima semper ha«buerunt, et ubi modo devotis mentibus licentiam acceperunt, quandoque «reverentius et frequentius, ac  devotique nominis et praesentia tui corpo«ris consecratus, non solum Veneticis, verum etiam cunctis Occidentalibus «erit venerandus !» Discedentes igitur naves Veneticorum tensis velis aequora tundunt. Venetiae vero clerus et monachi puppes precibus impellunt; sicque veloci cursu, et aspera Dalmatiae littora carpentes, Jaderam applicuerunt. Quae autem ibi de suo regno tractaverint et ordinaverint, et multa alia de itinere proposito historiographi luculenti narrationi reservemus, et ad ea, qua nostrae mentis intentio, et sanctissimi confessoris Nicolai devotio exigit, ipso opitulante, et stylum et studium applicemus.CAPITULUM IV. De hiematione in Rhodo. Egressi tandem de Dalmatia, velis vento commissis, Sclavoniae, Bulgariae etAchaiae regna deserentes, claram Rhodon usque pervenerunt, ubi, consilio Johannis ducis, atque Henrici episcopi, aliorumque stoli sapientum, propter portus securitatem et loci positionem, necnon et temporis multimodam opportunitatem, deoneratis navibus et in terram pluribus extractis, hiemaverunt.CAPITULUM V. De legatione missa ad Godofredum, et de dissuasione imperatoris Constantinopolitani. Inde legatos, cum litteris, patriarchae Jerosolimitano regi Godfrido, comiti Raimundo, Boimundo, aliisque principibus transmiserunt, ibique legatos eorum et litteras, priusquam discederent, receperunt. Interea Constantinopolitanus imperator, eos, ut fertur, impedire ab incepto itinere satagebat, eisque, minis et muneribus, ut desisterent suggerebat. Sed Dei pontifex, zelo divino repletus, crucisque vexillo, plus quam lorica vel clypeo confisus, nec minas hominum timens, nec blanditiis animum flectens, sociorum animos in Dei servitio solidabat, asserendo quod non incipiens coronatur, sed qui in fine perseverat; dicebat itaque: « Certe,filii mei carissimi! quando Christus crucem suam tollere jussit, « non solum tollere, verum etiam sequi sese praecepit. Quod si rebus transi«toriis, aut hominibus, plus quam Deo obediamus, et nisi votum coeptae viae «fideliter impleamus, abnegamus plane illum cujus signum bajulamus. Sed «absit hoc a nobis, quod, pro timore aliquo vel temporali commodo, propo«situm nostrum immutemus, unde iram Dei et infamiam hominum incurra« mus.» Haec et his similia episcopo praelibante, major pars bonorum, qui satis in proposito firmi erant, firmiores effecti, et minores ad eorum unitatem sunt redacti.CAPITULUM VI. De obstante Pisanorum classe.Omnibus ergo counitis et in servitio Dei confirmatis, nuntiatum est Pisanorum classem adesse contra eos, armatam et praeparatam in praelium, qui in tantum superbiae fastum ascenderant, quod navim imperialem et signa imperialia sibi fecerant, et seipsos totum mundum devincentes appellabant. Venetici vero, oculo discretionis vigilantes, cum consilio, ne post factum paeniteant, cuncta facientes, legatos eis satis humiliter rogando miserunt, ut a damnis et opprobriis, quae et Graecis et Veneticis inferebant, cessarent, atque ut boni christiani et peregrini pacifici transmearent. Illi autem, hoc audire dedignantes, dixerunt se, sicut dominos terrae, quocumque vellent, ad eorum dedecus, ituros, et in portum, ubi hiemabant, ipsis nolentibus, etiam intraturos. Quorum  praesumptione audita, Venetici subito de terra classem in aequora trudunt, et, dimissis in portu reliquis, cum triginta tantum armatis navibus, contra quinquaginta obviam illis, imperialia signa usurpantibus, procedunt. Quid plura? Inito certamine, prius illi adeo minaces, praecedentibus tantum quatuor Veneticorum navibus superati, ferocitatem et impetus usurpationem amiserunt, in tantum quod de quinquaginta navibus eorum, viginti duae vix, nocte superveniente, liberatae, aliis omnibus sine sanguine captis, evaserunt. Refrenata tandem eorum contumacia, cum in portum tripudianter fuissent subducti, ducique exercitus et episcopo triumphaliter praesentati, quid excusationis, quid satisfactionis, quid obligationis obtulerunt, disserere, taediosa narrationis series fuerit. Videntes imperatoris ministri, qui illi praeerant regionia, suos infestissimos hostes, et imperii fasces mentientes, in civitate sua captos detineri, modis omnibus elaborant, ut imperatori reddantur, et, ei praesentati sicut damnatitii, capite puniantur. Sed victores, in Domino timorati, se vere cruciferos, immo crucifixos, exemplo patientiae demonstrarunt, cum nec imperatori, nec alicui mortali, sed soli Deo triumphum, quem dederat, ascribere voluerunt.CAPITULUM VII. De   obligatione   Pisanorum.Pietatis itaque visceribus affluentes, ferme quatuor millia virorum cum navibus suis, et armis, omnibusque sibi restitutis, absolute dimiserunt. Nec a captis aliam obligationem receperunt, nisi quam liberi Pisis se facturos, Venetiam in haec verba mandaverunt, se nunquam scilicet deinceps Romaniam causa mercimonii intraturos, vel praelium in christianos ullo modo excitaturos, nisi forte venerabilis Sepulchri devotione transituros. Deliberatis ergo Pisanis et quocunque vellent ire permissis, triginta sex viros majoris auctoritatis, non quidem coactos, sed spontaneos, ex illis retinuerunt, partim pro testimonio veritatis, partim si illi, qui de praelio evaserant, aliquos suorum cepissent, per istos facilius recuperare suos possent.CAPITULUM VIII. Do recessu a Rhodo in Jerusalem.A Rhodo tandem insula discedentes, et stationem, a festivitate apostolorum Simonis et Judae usque in octavam Pentecostes, ibi peractam, deferentes, Hierosolymam avidissime properabant, nec declinare quoquam deinceps intendebant.CAPITULUM IX. De adventu ad portum Smyrnaeorum. Jamque fere Smyrnaeorum metropolim a sinistra praeteribant, et, secundo flante vento, coeptum iter insistebant, cum episcopus, cui devotio patriae totiusque Occidentis cura salutaris et utilis invigilabat, contra Mirraeam sua vela retorsit. Sicque, Dei nutu, tota classis reflexa, pluribus invitis, ad littora sancta trahuntur; ubi, cum de qualitate loci inquirerent, dictumque illis fuisset, plus quam quingentos Turcos haud procul regionem illam circuire, et jam plurima loca sub tributum redegisse, exploratores callidos ad urbem miserunt, qui de singulis providerent, si res esset idonea ad faciendum quod parabant, et ad implendum quod desiderabant.CAPITULUM X. De descensu classis ad Mirraeam.Euntes autem, qui missi fuerant, sex milliaribus per terram (tantum enim civitas distabat a littore, ubi classis erat), urbem et ecclesiam ingrediuntur, in qua thesaurus desiderabilis jacebat absconditusb, quo tunc forte congregatio canonicorum tota convenerat, quando naves ad terram accedere viderat, plus spe forsan oblationis, quam devotione religionis. Erat enim civitas a paganis destructa; ibique, nec clerici, nec alii homines stabant, sed in castro, quod ab urbe distabat quasi duobus milliaribus, habitabant; neque omnes omni die ad officium illuc descendebant, sed quaternis suas vices hebdomadibus adimplebant. Inquisitis itaque legatis ac denotatis quae volunt, eademque hora redeuntes, cuncta prospera et opportuna exercitui retulerunt. Quo audito, populi multitudo non ducis imperium, non episcopi documentum praestolantes, non praeconis vocem, non tubae sonitum attendentes, certatim arma capiunt ac civitati catervatim  irruunt. Ubi vero beatissimi confessoris ad ecclesiam pervenerunt, gradum sistunt, arma ponunt, et hoc modo cum lachrymis orationem fuderunt : «Deus aeterne! qui cuncta, priusquam fierent, ordinasti, quique beatum « Nicolaum in utero matris sanctificasti, qui nos, ejus interventu, de tot periculis «liberasti, concede piae petitioni, comple in bono desiderium nostrum, quatenus «illum mereamur corporaliter habere praesentem, quem ubique veneramur mira«culis non absentem. Alme pater Nicolae! tuorum precibus annue famulorum, «dignare patriam tibi semper dedicatam visitare. Sancte pater! Venetia, «filia tua, te invitat, te videre desiderat; tibi locum, ubi te recipiat, praeparavit; et, si illuc veneris, adhuc illum amplificabit, et, ut ibi deceat te tantum «patronum habitare, meliorabit. Scimus quidem nos indignos, ut te lascivis «oculis videamus, et ut ossa sancta tua pollutis manibus teneamus : fides, non «meritum  obtinebit,  quod Dei  gratia  adimplebit.»   Oratione  completa, cum armis murum civitatis circumquaque muniunt; alii cum ferramentis, alii cum instrumentis, ad fodiendum, ibi remanentes, sese praeparaverunt; quatuor ecclesisiae custodes, clericis aliis fugientibus, retinuerunt, quos prius blanditiis et promissis alliciunt, consolatione leniunt, potentes et divites eos fore promittunt, si locum ostenderint, ubi jaceat quem requirunt.CAPITULUM XI. De ostenta arca fracta, unde Barenses partem reliquiarum discerpserant.Illi vero dissimulantes, vel antiquitate forsitan ignorantes rem, arcam, in capite fractam, muro adhaerentem, illis ostenderunt: «Haec est, inquiunt, arca, «unde Barenses partem reliquiarum abstulerunt, partemque reliquerunt. Si «vultis illas, tollite, nosque dimissos facite.» Quibus illi: «Hactenus vobiscum «verbis mollibus et blandimentis usi sumus; sed nisi dixeritis, quod quaerimus, «atrocissime verberibus et tormentis in vos animadvertemus.» Ad hoc custodes: «Si nos etiam flammis uratis, vel capite puniatis, quomodo a nobis rei veritatem exsculpere poteritis, quae ab omnibus ignoratur, a tempore Vasilii imperatoris. Arcam enim unde Vasilius imperator eum abstulit, cum Constantinopolim asportare quondam voluit, videre potestis; sed ubi, vel «quomodo reposuerit, cum ipsum transferre nequiverit, nullus indicare mortalium potest vobis.»CAPITULUM XII. De arca violata in qua solum repererunt oleum.Currentes itaque monstratam a custodibus arcam fregerunt, ei inquirentes intrinsecus, praeter aquam et oleum, nihil aliud invenerunt. Frementes igitur et ira commoti, murum ecclesiae perforant, pavimentum frangunt, aras diruunt, neque sacrariis, neque sacris aditis parcunt, jamque diei praecedentis partem, totamque fere noctem incassum laborando consumpserant, cum quidam ex custodibus, crudeli poena ac intolerabili tormento perterritus, ad naves ire pro episcopo rogavit, pollicens se veritatem indicaturum, nec aliquid quod novisset venienti celaturum. Adsunt illico juvenes parati, qui properanter episcopo verba custodis annuntiant, et laborem seriatim, quem in vanum expenderant. Eadem hora dux exercitus, Johannes, et episcopus Henricus, stipati bellatorum copiis, urbem adeunt. Dux cum militibus loricatis praecedebat, episcopus cum clericis, nudis pedibus, incedebat; dux suos milites ad bellandum ordinabat, episcopus suum clerum ad psallendum commonebat.CAPITULUM XIII. De oratione episcopi.Cumque in ecclesiam introissent, episcopus, cum lachrymis in terram se prosternens, talia precabatur, ab imo pectore suspiria trahens : «Deus, Pater «misericordiarum, cognitor secretorum, dator bonorum, remissor peccatorum! «qui me, famulum tuum, peccatorem et indignum, ecclesiae sanctae tuae «praeesse voluisti, quique mihi, licet indigno, tuas oves ad regendum commisisti, exaudi propitius humilitatis meae preces, et respice fidelem devotionem populi tui. Domine misericors, miserator, et fons vitae! Deus, qui discipulis tuis promisisti : Quidquid petieritis in nomine meo, fiet vobis, da nobis, quod in nomine tuo petimus, qui discipuli tui sumus, qui in crucem tuam tollimus, qui te sequimur, ut valemus. Sancte Paraclite Spiritus! qui pro nobis gemitibus postulas inenarrabilibus, tuam sanctam consolationem nostris infunde mentibus, ut quod fideliter imploramus efficaciter obtinere valeamus. Deus Pater! Deus Filius! Spiritus Sancte Deus! sicut ego corde credo et ore confiteor, quod hoc tres personae una est substantia et unus Deus, sic concede nobis invenire quod quaerimus, videre quod volumus, perficere quod optamus. Sanctissime praesul Nicolae! votis fidelium acquiesce; dignare tuam Venetiam et Occidentem visitare. Sufficiat Orienti et Graecis, quod te pontificem et doctorem habuerunt, et quod te, post excessum, fere septingentis annis retinuerunt; gaudeant tandem Occidens et Latini tui corporis praesentia visitari, miraculis illustrari, tuisque precibus et meritis, ad coelestia sublevari, praestante et cooperante sancta et individua Trinitate, cui est honor et gloria, nunc et semper, et ante omnia saecula saeculorum. Amen. Erectus autem Dei pontifex ab oratione custodem, qui eum arcessiverat, alloquitur tali ratione : Fili  benedicte! cum tuam certe  legationem suscepi, quamvis infirmitate gravi detinerer, spe sublevatus, huc adveni. Scio  enim, quod non sine causa pro me mandasti; si quid habes veritatis, mihi ne celaveris; sis securus de mercede vera, cum protuleris.» Cui custos: «Sancte pater, et vere Dei cultor! hujus rei quam scire desideras, Deo teste, nullius ostensionis vestigium agnosco; sed poenas imminentes evitare cupiens, ut per te liberer, pro te mandavi. Audiens haec episcopus in abditam ecclesise partem lachrymando secessit. Populus vero, se delusum comperiens, custodem poenis afficit exquisitis, quas ille diutius sustinere non praevalens, episcopum advocavit; qui accurrens, tortoribus graviter iratus, eum de manibus eorum eripuit.CAPITULUM XIV. De una arca demonstrata.Tunc ille, paulo post spiritu resumpto, pontifici talia dixit: «Serve Dei Omnipotentis! cur me sic affligi permittis? Sine causa, Deus novit, haec tormenta patior; quod requiris, nunquam scies a me, vel ab aliquo. Sed invitus et coactus tibi quiddam jam revelabo, quod quidem Graecis erit inutile, semperque lachrymabile damnum, Veneticis vero utile et memoriale sempiternum. In hac arca, quam vides, duo sancti praesules, magni Nicolai praedecessores, vel in altari principali, ad honorem s. Johannis Baptistae consecrato, sine dubio requiescunt,»CAPITULUM XV. De tribus capsellis cypressinis, in quibus erant duo corpora.Quo audito, illi, de tali servitio satis studiosi, arcam antiquam rumpunt, altare prosternunt. In altari tres capsellas cum magnis patrociniis, et in arca duos pontifices cum suis epitaphiis, separatim in arcellis cypressinis collocatos, mirisque odoramentis conditos, invenerunt, quorum alter est Theodorus, praetiosus martyr, alter vero Nicolaus, magni Nicolai patruus, ambo magni meriti, et illius ecclesiae metropolitani. Mentio autem s. Theodori, hoc modo recitatur in Miraculis sancti Nicolai. Quidam caecus ad virum Dei venit, cujus oculos «de oleo sancti Theodori lampadis unxit, factoque signaculo crucis, qui caecus venerat, videns rediit. De patruo vero ipsius, ita legitur ibi. «Eadem die qua magnus puer Nicolaus natus fuit, cum balnearetur, dimidia fere hora, « nullo sustentante, rectus in pedibus suis stetit; quod signum audiens episcopus, s. Nicolaus, beati pueri patruus, ei benedixit, et ad Deum, cum lachrymis, pro puero orationem fudit, de sacro fonte eum  suscepit, eique nomen suum imposuit, et sacris litteris eum erudivit.» Hos tales, tamquam gloriosos patronos, cum debita veneratione sublevantes, et eos in ipsis arcellis cypressinis extra ecclesiam deferentes, congregata multitudine, cum hymnis et laudibus episcopus et clerici, cum tubis et vexillis dux et laici, ad classem suam cum tripudio remeabant.CAPITULUM XVI. De suavitate percepta a perseverantibus in ecclesia.Sed quidam eorum divinitus inspirati, in ecclesia retardantes, et locum, ubi sanctissimi confessoris altare destruxerant, diligentius perscrutantes, inopinatam et insuetam odoris suavitatem naribus odorantes, ibi magnam sanctitatem latitare non dubitabant. Quidam etiam, qui locum illum  frequentaverant, ad memoriam reduxerunt, quod in praecipuis solemnitatibus archiepiscopus, non ad altare s. Nicolai missarum solemnia celebrabat, sed in loco plano super sanctum corpus tripodem ponebat, ibique divina mysteria peragebat.CAPITULUM XVII. De indicatione facta de celebratione super tripodes, non super altare.Cernentes quoque imaginem sancti Nicolai superius recta linea super locum esse depictam, conjecturam facientes, dixerunt intra se: « Si locus hic magnum quid sanctitatis non haberet, archiepiscopus eum in tanta veneratione non teneret. Currentes igitur post exercitum, qui ad naves cum gaudio properabant, odorem, quem senserant, et quae conjecerant, ex ordine narraverunt; qui, audita veritate, conjectura consimili ad ecclesiam redeunt, primis successibus satis laeti, de secundo laetiores efficiendi. Ascendentes autem ad locum, quem illi designaverant, odorem sentientes, et imaginem superius contemplantes, ad invicem dixerunt: «Eya! boni juvenes! iterum in Christi nomine laboremus. Poterit esse verum quod isti, Spiritu Sancto revelante, prophetaverunt.» Resumptis igitur diversi generis instrumentis, opus beatum in testamentum aeternum sibi repetunt, remotaque prius congerie iapidum et terrae, quam, antea laborantes, huc atque illuc projecerant, ad pavimentum usque pervenerunt, quod etiam rumpentes et violenter penetrantes, sublevatis magnae molis lapidibus, vitream massam, ad frangendum gravem et ad penetrandum difficilem, invenerimt.CAPITULUM XVIII. De massa vitrea primo inventa.Tunc vero juventus Venetica suas vires exercuit; alii cuneos ferreos supponunt; alii desuper malleis percutiunt; alii laborantibus subveniunt, pro fatigatis recentes laborem subeunt; alii locum mundant; alii pro fractis ferramentis integra subministrant. Confracta denique, laborioso studio, massa vitri, post ipsam, non minus laboriosam de bitumine repererunt, in qua similiter penetranda plurimum laboris et sudoris exhauserunt.CAPITULUM XIX. De tertia massa cuprea post aliam de bitumine.Illa quoque diminuta, et de loco deportata, tertia restabat massa, fortior duabus ad solvendum, quaeque cupreo mausoleo, cum bitumine glomerata, ossa sanctissima glutinabat. Illi ergo in opere proposito persistentes, evidentibus signis non fraudari jam sperantes, cupreum mausoleum simul cum bitumine confringentes, summa virtute summoque desiderio, ad pretiosam gemmam pontificum, quam expectabanta, penetrarunt. Ubi tandem thesaurus multiplici labore reseratus apparuit, odor inde tantae suavitatis exivit, quod dubitari non potuit affuisse ibi, cum divinis odoribus, collegium Angelorum. Tunc accedens venerabilis episcopus,  cum summa devotione,  perfusus ora lachrymis et pectus, sanctissima membra collegit, et in suam cappam episcopalem collectam reverenter accepit. Mirabile dictu! mirabilisque Deus in sanctis suis! palma, quam de Hierosolymis vir Deo plenus asportaverat, in sepulchro, subtus et circa eum, virides ramos et frondes pullularat, unde collegerunt multi et in testimonium veritatis ad propria portaverunt.CAPITULUM XX. De titulo s. Nicolai reperto, in graeco et latino.In sepulchro autem illo Graecis litteris scriptum erat: HIC REQUIESCIT MAGNUS EPISCOPUS NICOLAUS, TERRA MARIQUE MIRACULIS GLORIOSUS. Sed si quis forte scire voluerit qua ratione s. Nicolaus ita fortiter sigillatus erat et absconsus, quae sequitur causa fuit.CAPITULUM XXI. De mandato imperatoris de fortissima clausura facienda.In gestis Graecorum legitur, et in ejus miraculis apud eos reperitur, quod Vasilius, Constantinopolitanus imperator, ad imperii arcem eum portare voluerit, et quod eum in manticis membratim collocaverit; sed, cum ad januas ecclesiae pervenisset, eumque nullis precibus nullisque votis ulterius efferre potuisset, iratus nimium dixisse talia et implevisse fertur : «Nicolae! quandoquidem civitas gloriosa et imperialis habere te non poterit, ego te ita collocabo et abscondam, quod nullus alius te inveniet, nec habebit.» Benedictus Deus, et benedictum nomen majestatis ejus! qui talia fieri noluit in occulto, sed coram omni fere gentium natione sanctum suum mirificavit, et sub testimonio plurimorum amicorum et inimicorum vota fidelium suorum adimplevit.CAPITULUM XXII. De assistentia diversorum generum ad inventionem corporis s. Nicolai.Ibi namque praesentes aderant Graeci, Ungari, Theutonici, Daci, Anglici, Galli, Italici, Barenses et Pisani. O felicem populum! qui tam pretiosum thesaurum meruit invenire. O beatum pontificem, qui tale onus meruit sustinere!  vere beata, bisque beata Venetia! quae fulges geminis hodie subnixa columnis; habes utique leonem, qui te victoriosam facit in praelio; habes nauclerum, qui non timet tempestatem in pelago. Leonem ingenioso furto de Alexandria rapuisti; nauclerum de Graecia manifestis viribus abstulisti. In altero ergo furtum, et in altero rapinam criminaliter commisisti? Absit! quia non causa violandi locum, nec causa malignitatis, sed devotionis et pietatis studio hoc egisti.CAPITULUM XXIII. De asportatione sanctorum corporum, et relaxatione Pisanorum pro memoria.Collectis ergo sanctis reliquiis, collectisque frustis bituminis adhaerentibus ipsis, properanter ad littora convolarunt. Qui statim ut ad naves suas pervenerunt, Pisanos obsides, quos in Rhodo, aliis dimissis, retinuerant, pro caritate s. Nicolai misericordiam implorantes, absolutos dimiserunt, eisque navim victumque, arma, chartamque securitatis tribuerunt. Quantum vero gaudium habuerunt, quantasque Deo laudes et gratias retulerunt, quot lachrymas compunctionis emiserunt, digne describere non valemus.CAPITULUM XXIV. De lamentatione Graecorum, et supplicatione de ablatis ad restitutionem.Audiens itaque civitatis arcbiepiscopus quod factum fuerat, gravi tristitiavulneratus, cum omni clero suo et populo, de supradicto castro ubi habitabant,illis jam abeuntibus, in civitate descendit, ubi vero ecclesiam ingressus, quamnollet veritatem comperit, canos barbamque suam prolixam divellens, cum lachrymis et singultu, talia proferebat: Sanctissime pater Nicolae! cur patriam tuam derelinquis? Cur oves tuas desolatas, te pastore, deseris? Cur ab istis violenter te portare permittis? Aut tuam certe virtutem solitam amisisti, aut Veneticos plus fideles aliis tibi cognovisti. O crudeles Venetici! quare nobis hoc fecistis? Quare locum istum destruxistis, altaria confregistis, ecclesiae patronos et patrocinia collegistis? Ouamvis Turci civitatem istam destruxerunt, magnam spem salutis adhuc nobis dimiserunt; sed vos, qui christiani estis, nos et totam Graeciam mortificastis. Dumque lachrymabiliter sic conqueritur, et, illis absentibus, haec improperando loquitur, prae nimio dolore ac tristitia confectus, ad naves ire non potuit; sed ducem illius civitatis ac canonicos rogando misericorditer illuc misit, quatenus Dei amore, et sancti imperii honore, aut tres insimul, aut unum de tribus sibi redderent; quod si neutrum facere vellent, sanctuarium saltem, quod de altari principali tulerant, non negarent; quia criminosum et abominabile multum esset, si locus tantae auctoritatis et antiquitatis sine patrocinio aliquo remaneret.CAPITULUM XXV. De restitutione unius capsellae, et donatione pro restaurando loco.Audita legatione, Venetici unam capsellarum, quas invenerant in altari, eis tantummodo reddiderunt, et, misericordia commoti, centum aureos bysantios, pro restauratione loci, addiderunt. Quae illi moerendo suscipientes, et pro nihilo ad ea que perdiderant computantes, ad ecclesiam redierunt, in tristitia remanentes. Populi vero finitimi, fama volante commoti, concurrebant ad eum videndum et salutandum, quasi filii patrem in longinquam regionein abiturum; qui, cum eum videre non potuerunt, navi ubi positus erat inclinantes, tristitia consumpti, oculisque fletu turbatis, ad sua loca remearunt.CAPITULUM XXVI. De oblatione Venetorum ad corpora, et depositione in triremi.At Venetici, quo Graeci tristabantur, magis laeti, honore condigno pro tempore et loco sanctos praesules tractaverunt; alii pallia, alii bysantios vel denarios offerentes, unusquisque pro desiderio vel posse suo. In triremi quoque simul positis habitaculum de novis assibus construxerunt in modum ecclesiolae, illudque cortinis interius et palliis honorifice paraverunt, ubi nunquam olei lumen et cerei deerat, ubi pontifex die noctuque praesens aderat, ubi clericorum coetus, assidue, aut vigilias cantabat, aut letanias, aut aliquid divinum psallebat; illi vero, qui de ossibus sancti Nicolai, aut de pulvere, pro devotione, vel ecclesiarum suarum veneratione, aliquid a toto diviserant, vel infirmitate varia vexati, vel duris verberibus caesi, vel in nocte terroribus agitati, pontifici quae passi fuerant indicantes, suaque peccata confitentes, velut inviti ad integrum omnia satisfaciendo retulerunt.CAPITULUM XXVII. De legatione missa ad Venetos.Quibus ita peractis, legatos inde eum litteris remiserunt Venetiam, indicantes de singulis seriatim, quae et qualia peregerant. Constitutis igitur omnibus et ordinatis, quae ad praesens negotium opus erant, completoque pro desiderio quod volebant, a littore funibus solutis, uncisque gravibus de profundo sublevatis, cum magna alacritate via Dei arripitur: expansisque carbasis, praeter coelum et vela, nihil aliud videbatur. Erant enim fere naves ducentae, omnes victu, armis et hominibus bellicosis oneratae.CAPITULUM XXVIII. De exercitu ducentarum navium, et applicatione legationis ad Venetiam.Nunc vero de classe aliquantulum sileamus, eamque Deo regendam committamus, atque Venetiam, cura legatis consolandam, narraturis passibus redeamus. Illi itaque, cum Venetiam pervenissent, et cum scriptis atque signis veritatem ostendissent, repente tota civitas Rivoalti, ingenti gaudio sublevata, palatium requirit, ibique litteris propinquorum et amicorum per signa receptis, jam nullius dubietatis scrupulus, jam nullius tristitiae nodus in eorum cordibus remansit. Totum enim illius anni fere transierat spatium, quo de ipsis id quod erat certum non audierant; sed pro vero ficta fama satis personuerat. Ubi vero rei veritas manifeste claruit, qualem scilicet quantamque misericordiam, et de sanctis, et de Pisanis, Deus omnipotens suis fidelibus contulerit, o quantum pro amicorum salute gaudebant! quantoque tripudio pro inventione sanctorum exultabant! Adfuerunt clerici statim, et monachi in orationibus devotiores, in eleemosynis laici largiores; fit rumor in populo; diversi diversa conjiciunt.CAPITULUM XXIX. De dispositione ad locanda corpora.Alii enim dicunt quia juxta sanctum Marcum sanctus Nicolaus collocabitur; alii non, sed in campo ipsius ecclesia sibi construetur; tertia pars neutrum horum laudat, sed in casa majori melius esse confirmat, ut sicut dux ad sanctum Marcum, ita patriarcha sedeat ad sanctum Nicolaum. Item omnes suam sententiam mutant: Nihil horum, inquiunt, forsan  quod speramus erit; sed episcopus, qui cum eo est, ad eum habendum laborabit, eumque in suo episcopatu collocabit. Ita mentes hominum varie sentiebant; sed Deus, qui in cunabulis eum mirificavit sine humano arbitrio, ad dissidionem sedandam et ubi eum collocari vellet, indubitanter providit. Erat eo tempore Vitalis, abbas S. Nicolai de Littore, vir simplex et castus, et a saeculi vanitate penitus alienus, qui, cum audisset s. Nicolaum, dominum suum, ab incolis suis inventum fuisse, quod in vita sua compleri semper exoptabat, ex divina pietate complendum expectabat. O quam studiosus fuit ad eum adquirendum ducem, qui satis amicus erat monasterio, et principes requirendo, suggerendo, cohortando! Asserebat etiam ipse, totaque monasterii congregatio, quod, nisi, exercitus cum rediret, eum ibi collocarent, assumpto loci thesauro, simulque familia tota, dominum suum sequerentur, quocunque eum deferrent.CAPITULUM XXX. De navi remissa ad exercitum pro responsione legati. Sed ubi, auxilio et consilio ducis aliorumque bonorum, illi loco devotorum,certificati fuerunt, navim velocissimam et armatam, cum nuntiis exercitui obviam, legaverunt ad ducem stoli, et episcopum, aliosque discretiores, de servitio liberali conveniendos; qui, cum Sclavoniam attigissent, timore hostium et periculo hiemali ab itinere revocati, in Jadera demorati, monacho, qui cum ipsa navi ex parte abbatis iverat, classis eventum expectante, caeteri, in dubio re pendente, Venetiam remearunt. De his igitur, quae Venetiae fiebant, ad praesens satis dictum esse putamus; nunc in pelago, cum classe dimissa, stylo navigantes, Hierosolymam adeamus.CAPITULUM XXXI. De applicatione classis cum sanctis tribus ad Hierusalem.Euntes nautae, felice Nicolao securi navigantes, Cyprum insulam attingentes, comitique S. AEgidii, Raimundo, redeunti de Hierosolymis, euntique Constantinopolim, obviantes, interrogatis de more successibus et recitatis utrimque, cum osculo pacis divisi, coeptum iter tenuerunt utrique. Cumque navium multitudo Terrae Promissionis accessisset, et in Joppem, urbem antiquam et desertam, advenisset, regem sanctae civitatis Godefridum et patriarcham, cum toto exercitu suo, pecunia quidem tenui et numero satis parvo, obviam habuerunt.CAPITULUM XXXII.  De generosa receptione Venetorum ab exercitu Gallorum et Godefrido, et oblatione Venetorum.Qui gratanter eos suscipientes, ac singulorum indigentiam, victus videlicet et hominum, indicantes, terram et civitates se velle deserere profitebantur, nisi consilio Veneticorum et auxilio sublevarentur. Ubi vero Venetici, pro consilio et auxilio christianorum, ad honorem Dei se venisse dixerunt, eisque victum potumque, quibus plurimum indigebant, partim dono, partim  pretio, copiose ministraverunt, Francigenae se facturos omnia pro eorum arbitrio promiserunt.CAPITULUM XXXIII. De pactione inter exercitum Venetorum, et de privilegiis eis concessis.Constitutum est igitur inter eos foedus, in reditu jurejurando confirmandum, et privilegio firmitatis sanciendum : Quod Venetici cum eis a festivitate Johannis Baptistae, usque in Assumptionem sanctae Mariae, ratione sequenti debeant in Dei servitio laborare; quotquot enim, vel juxta mare, vel infra in terram, Francigenae ceperant, vel capturi erant, civitates, in singulis ecclesias singulas, cum plateis convenientibus ad forum, Veneticis concesserunt, eisque libertatem et immunitatem ab omnibus, quae mercatorum usus principibus terrae reddere solet, in perpetuum laudaverunt. Earum vero civitatum, quas simul caperent, praeda sic inter se divideretur, quatenus Venetici tertiam, et Francigenae duas partes haberent, eo quod pecuniosi non erant, et plus et diutius in Dei servitio desudarent.CAPITULUM XXXIV. De captione Tripolis, et de conventione.Tripolim autem, tota praeda quidem civitatis per medium inter se, si caperetur, divisa, sine ullo debito et servitio, sanctus Marcus possideret, nisi tantummodo singulis annis, pro recognitionis memoria sanctique loci reverentia, Hierosolymam aliquid honestatis insigne transmitterent. Et si forte Veneticorum navis periclitetur, ubi Gallorum aliquis dominetur, nullus ei quicquam auferat, nec alicui aliquid nauclerus nisi suis adjutoribus, pro mercede laboris, attribuat.»CAPITULUM XXXV. De applicatione stoli in die s. Johannis Baptistae, relicta parte in Joppe pro custodia sanctorum.Quibus ita collaudatis, dux stoli et episcopus, simul cum exercitus medietate, Hierosolymam petierunt. Alii vero, ad classem custodiendam et corpora sanctorum, in portu Joppe, illis redeuntibus ituri, remanserunt, qui in die Nativitatis beati Baptistae Johannis, circa sextam, nudis pedibus et jejuni, cum summa reverentia ingressi sanctam urbem, atque a clero et populo communiter,  honestatis pariter et humanitatis obsequio, sunt recepti.CAPITULUM XXXVI. De missarum celebratione ad S. Sepulchrum, et sermone episcopi ad populum.Sequenti vero sole, Henricus, venerabilis episcopus, a rege sanctae civitatis et patriarcha rogatus humiliter et invitatus, in ecclesia Sancti Sepulchri missarum solemnia cum lachrymosa compunctione celebravit, ubi, post evangelicam lectionem, ad innumerabilem populum conversus, ore sacro talem edidit collocutionem : «Hodie, dilectissimi fratres et filii carissimi! completum est in nobis peccatoribus, quod Spiritus longe ante per os David regis et prophetae, et de nobis, et de aliis fidelibus, futurum esse praedixit. Hodie vero introimus in tabernaculum sanctum Domini. Hodie adoravimus in loco ubi steterunt pedes Domini nostri Jesu Christi. Hodie in sancta civitate sumus, quae totiens a prophetis est annuntiata, in Scripturis recitata, lege prius illustrata, Christi sanguine consecrata. O quale gaudium est hodie, fratres! de nostra vera confessione mentisque compunctione coelestium agminibus Angelorum! O qualis inde moeror et confusio est hodie principibus tenebrarum! sed quid prodest in terrenam Hierusalem et in templum Domini manufactum introisse, si forte contingat a consortio Hierusalem coelestis et a templi non manufacti unitate nos deesse? Elaboremus igitur, et in bonis operibus cum Dei auxilio vigilemus, ne tantum laborem et stipendium, redeuntes ad vomitum, amittamus. Coelestis namque paterfamilias denarium diurnum, quem Francigenis prius laborantibus dedit, nobis modo venientibus non negabit, neque minus sunt victoriosi, qui viriliter in extremo pugnant agmine, quam qui prima feriunt in acie. Nihil enim profuit, imo multum obfuit, si locus iste sanctus ab inimicis Dei liberatus, iterum ab eisdem occupetur; quia non jam amplius eum retinere nitentur, sed omnino destruere, si semel invaserint, et annihilare minantur. Quapropter, sicut Christi milites et athletae fortes ac recentes, enitimini quatenus fratribus vestris, longo labore militiae fatigatis et assiduitate bellorum attenuatis, succurrendo, beatorum adscribi numero Machabaeorum mereamini. Pro certo, filii mei carissimi! sciatis et sine dubio credatis, quia totam hodie Venetiam prae oculis habeo, omniumque mentionem in praesenti sacrificio et in aliis orationibus meis facio. Cunctis etiam classem nostram custodientibus, vel Venetiae habitantibus, eamdem quam vobis praesentibus absolutionem, nostraeque peregrinationis, laboris, orationis omniumque bonorum operum nostrorum participationem concedo. Plura dicere vobis ad praesens, et viae labor imminens, et diei aestus fervens nos prohibet; sed viri sapientes et discreti paucis plurima colligere possunt; nec indigent multis verbis, qui Deum timent et in veritate diligunt. Ipse vero, cujus morte redempti estis, cujus crucis signum portatis, cujus Sepulchrum gloriosum requiritis, beatae Mariae, suae genitricis, meritis et precibus, aliorumque sanctorum omnium, de praeteritis peccatis det vobis remissionem et indulgentiam, de praesentibus absolutionem et veniam, de futuris gratiae suae custodiam, qui cum Deo Patre, Spirituque Paraclito, vivit et regnat, et nunc, et ante omnia, et in  saecula saeculorum. Amen.CAPITULUM XXXVII. De eleemosynis Venetorum, et laudo ipsorum a Gallis.Cumque Dei sacerdos pabulo divini verbi suas oves et eucharistia nostrae salutis refecisset, omnia loca sancta, quae peregrini quaerere solent et debent, et intra civitatem et extra, cum summa devotione ac lachrymabili compunctione visitaverunt, eaque largis muneribus et honestis donaverunt, unde laudabat eos Gallorum clerus, in ecclesiarum beneficiis esse largos, religione conspicuos; milites vero de cultu vestium et probitate armorum eos super omnes alios extollebant.CAPITULUM XXXVIII. De confirmatione pactorum, et reditu ad Joppem.Peracta satis siquidem digne satisque religiose peregrinatione dominica, rege Godofrido Hierosolimis jam infirmante, ad portum cum patriarcha redierunt. Socii vero, qui remanserant, ad adorandum Hierosolimam ascenderunt; qui, sanctis locis similiter peragratis, aliisque operibus pietatis adimpletis, cum gaudio spirituali ad suos principes remearunt. Cumque Joppem et Venetici simul et Francigenae convenissent, pactum supradictum et sacramento et privilegio utrimque confirmaverunt. Qui simul associati, ac fraterna caritate unanimiter conventi, se ituros Acaron collaudaverunt obsidendam; Francigenae vero, quia plures eorum pedites erant, et Veneticorum naves velocius ire poterant, trium dierum itinere per terras Veneticos praecesserunt.CAPITULUM XXXIX. De Godefridi obitu.In quo spatio, Veneticis, iter suum praeparantibus, nuntiatum est Godofridum regem, ensiferum militem et egregium, morti debitum persolvisse. Unde nimium tristes effecti, et quidnam acturi essent dubietate suspensi, cum tribus navibus, viros discretos patriarchae et Tancredo, militiae principi, legaverunt, qui quod contigerat eis nuntiarent, et de singulis quidquid agere vellent, certitudinem reportarent. Quo nuntio tam lachrymabili tamque damnoso Francigenis tristibus atque turbatis, inter caeteros Tancredus, consilio providus belloque strenuus, talia Veneticis respondisse fertur:CAPITULUM XL. De accessu ad capiendum Acaron.«De damno siquidem talis personae, tam sapientis, tam metuendae, humanum est ut condoleamus; sed pro morte unius hominis ignaviae ascriberetur, si a proposito nostro desistamus. Consilium est etiam, et utile nobis ad praesens, civitatem Acaron declinare, et Caypham, totius paganismi caput et superbiam, obsidere. Quocirca, quia non praecepto terreni domini, nec timore, sed desiderio coelestis regni et amore militamus, regi saeculorum immortali, libentius et securius quam terreno principi, servientes, salutaris militiae laborem studiosius atque devotius impleamus. His auditis, legati citissime redierunt, atque suos statim sequi Francigenas monuerunt; qui, subito navigantes, Gallorum exercitum super Caypham in montanis residentem, eminus aspexerunt. Erat enim ista civitas in plano loco satis, ad radicem Montis Carmeli supra mare constituta, quae viam Dei plus aliis impediebat, et Acaron ita vicina erat, quod inde manifesto visu comprehendi poterat. Et quia tota fiducia totaque paganismi superbia , partim pro loco et inexpugnabili munitione, partimque pro civium insuperabili dignitate, ex illa civitate pendebat, fit consultum inter eos, istam ante alias expugnare, qua superata, caeteras, terrore concussas, facilius subjugarent.CAPITULUM XLI. De accessu ad capiendam Caypham civitatem.Accedentes igitur, alii per terram atque alii per aquam, ad urbem Caypham nunquam antea superatam, eam prius more hostium obsederunt. Deinde statim pontifex saepe praefatus, quia cuncta secundum discretionem et auctoritatem agere voluerit, communi suorum decreto, superbis civibus mandavit, ut fidem et baptismum Christi susciperent, sicque suas facultates et omnia christiana facultate possiderent; nulli christicolarum principi servitium aliquod exhiberent, nisi pecuniam, quam paganis principibus exsolvebant annis singulis, expugnatoribus Christianis adimplerent; vel, si fidem Christi suscipere nollent, civitatem tamen eis redderent, et, amissis facultatibus suis, in lege sua viventes, aut christianis servirent, aut licitum esset eis discedere quoquo vellent. Illi vero, duritia cordis excaecati, spiritu elationis inflati, suis viribus et munitionibus confisi, fallaciis assueti, indutias tantae rei subdole postulabant, et interim defensionis et munitionis instrumenta praeparabant. Videntes autem Christi milites,indutias postulando, ab hostibus se deludi, moras belli diuticas (sic) non ferunt, jamque rem definiri virtute quam placito magis volunt. Bellum igitur incipientes, Venetici perfidorum civium aliquos interfecerunt, eorumque naves plurimas combusserunt. At pagani, quadam nocte se vindicantes, unam navim Veneticis deinter alias uncis ferreis extraxerunt, quam cum quatuordecim hominibus, aliis liberatis, submerserunt. Nunc vero, quia longum est de singulis rebus gestis per ordinem enarrare, et quia nobis propositum est corpora sanctorum Venetiam apportare, Christi praeconia praedicantes et diaboli superbiam conculcantes, sic multiloquium excludamus, ut coeptum breviter expleamus. Milites ergo Christi, victoriae cupidi, cum omni genere instrumentorum, de navibus constructorum,, diabolicam urbem viriliter expugnabant. Hostes vero Dei pro salute, ferro, flamma, saxis, sese fortiter defendebant, nominique christiano die noctuque clamosis vocibus oblatrabant: Crucifixus vester, inquientes, in quem creditis, nunquam urbem istam est ingressus, nec ipsius discipuli; sed nec vos eam virtute capietis, stultissimi homines et ignavi! quam soldanus Persidae, vel ammirabilis Babyloniae, cum innumerabili multotiens manu obsidentes, nunquam vincere potuerunt, vos, numero pauci et a nostrae legis ritibus alieni, aliquando convincetis! Nos nec Deus vester, nec etiam noster potuit subjugare unquam suae legi; nos neque Deum, quem alii colunt, colimus, nec terreno principi obedimus, neque legem nisi voluntariam observamus. Haec et talia cives perditissimi jactantes, denudatis ensibus, de turribus christicolis minabantur, quod, si nona vana praesumptione cessarent, praesentes gladii suis cervicibus imminerent. Ad haec incantationes plurimas et maleficia pertractabant, et a suis daemonibus et incestis oracula postulabant. Sed Deus, superbiae conculcator et humilium consolator, suorum fidelium humilitatem coelotenus exaltavit, et adversariorum contumaciam humotenus inclinavit. De navibus ergo Veneticorum, castro cunctis turribus civitatis illius eminentiore constructo, cruciferi urbem acrius impetebant, nec inimici Crucis, obstinatis animis, sese minus acriter defendebant.CAPITULUM XLII. De captione unius turris Cayphae, et promissione ejus.Videntes itaque fortes agonistae suos hostes diutius gloriam et urbis expugnationem per mensem fere continuum prolongari, ut major insit audacia Veneticis, cum Francigenis, fide ac sacramentis sibi colligatis, castrum ligneum ascenderunt, et, per hostes confertissimos viam ferro pandentes, unam turrim civitatis intraverunt. Quod cernentes alii, qui turres caeteras observabant, de vita desperantes, episcopo saepenominatode suis majoribus ac sapientioribus unum citissime transmiserunt, eique seipsos tradendos, ubi crucem poneret, promiserunt. At pontifex, satis ingeniosus, de talibus eorum fraudes intelligens, ad inferiorem partem civitatis cum cruce declinavit, eamque gentibus ostendendam legati manibus commendavit. Pagani autem, cruce conspecta, turres deserunt, ad episcopum confugientes confluunt; christiani vero, a tergo instantes, ense feriunt, nec ulli penitus aetati nec sexui parcunt. Ubi tandem,  Christi virtute et ingenio virorum superata, civitas antichristiana christianis patuit, in omnibus viis et plateis urbis, vel a cruore, vel a cadavere paganorum nullus pedem transferre potuit.CAPITULUM XLIII. De captione Cayphae, et praeda donata Gallis, et valefactione ad invicem.Caypha igitur semel urbe capta, modoque primum Christi imperio subjugata, praedaque civitatis tota Francigenis condonata, aliquot diebus ibi peractis, hominibus victis et navibus dimissis, aliisque sapienter ordinatis, Francis vale dicentes, et pacis osculum imprimentes, gemina palma peregrinationis et victoriae triumphantes, ad patriam, pacis semper amicam, remeabant. Jam enim hiems navibus imminebat, eisque sanctos Venetiam apportandi desiderium incumbebat.CAPITULUM  XLIV. De applicatione classis ad Venetiam cum corporibus sanctis, et juramento de locandis.Cumque victoriosissimi milites maris locum, qui Lesina vocatur, attigissent, Sancti Spiritus artificio conspirati, sanctissimum Nicolaum cum sociis suis, quos portabant, in monasterio de Littore Rivoalti, ejus nomini consecrato, se posituros et ad permanendum ibi collocaturos, super sanctum Evangelium unanimiter omnes et uno ore juraverunt. Deinde vero prospere navigantes, cursu citissimo et secundo, in ipsius die festivitatis miraculosi praesulis quem gestabant, ipso gubernante, portum Rivoalti, circa horam diei primam, feliciter intraverunt. Visa eminus cornuta classe Venetiae, clerus et populus, de suorum reditu et sanctorum adventu exultantes et laeti, sonantibus ubique prae gaudio campanis, comitante duce cum patriarcha, necnon simul coepiscopis suis triumphatoribus, eorum votum adhuc ignorantes, obviam processerunt. Ubi vero dux Vitalis Michael eorum votum et jusjurandum agnovit, nequaquam quod fecerant sibi displicuit, sed laudavit pariter et modis omnibus confirmavit. Videns autem abbas monasterii totaque congregatio suum desiderium appropinquans, prae nimia pietate lachrymantes, crucibus et vexillis cum vestibus ac thuribulis obviam exeuntes, solemniter adornati, dominum suum honorifice receperunt. Assumptis igitur de navi tribus arcellis, dux et episcopus Castellanus, cum coepiscopis, sanctos praesules in monasterium, sicut juratum erat, cum hymnis et laudibus portaverunt, eosque super altare ipsius sanctissimi confessoris devotis mentibus obtulerunt. Tunc Dei pontifex, palmam peregrinationis manu gestans, ecclesiam, quia parva erat, egressus, totius rei gestae seriem, tam Veneticis, quam aliis multis qui convenerant, cum aliis salutaribus monitis, satis breviter et luculenter enarravit. Tanta enim, tum propter festum, tum propter classis et sanctorum adventum, multitudo convenerat, quod vix aquae naves, vix terrae spatium capiebant. Solemnitate celebrata ac multitudine tenuata, minores arcellae, in quibus venerant, intra majores reponuntur, et, ut ab omnibus sanctae reliquiae videantur, sic ad planum in medio cboro collocantur. Ibi itaque sanctis requiescentibus, ad Resurrectionem usque dominicam, per ordinem constitutum, tota Venetia quotidie vigilias celebrabat, clerici cunctis rebus ecclesiasticis suffulti, juvenes vexillis, tubis, armatisque navibus muniti, senes cum pueris, matronae cum puellis, luminaribus accensis et odoriferis incensis, in servitio Dei sanctorumque praesulum, devotissime pernoctabant. Sancti vero sine numero miracula faciebant; daemones scilicet effugabant, caecos illuminabant, surdis auditum, claudis gressum, mutis locutionem, paralyticis membrorum connexionem, febricitantibus refrigerationem, variisque languoribus sanitatem restituere, medicando coelitus non cessabant.CAPITULUM XLV. De constructione turris fortissimae in ecclesia S. Nicolai, et de translatione et festo s. Nicolai in Venetia.Interea, quia adhuc plurimi ab aliorum confirmatione diffidebant, et etiam sapientes de tanto thesauro vel vim, vel fraudem, vel rumorem fieri dubitabant, ut omnis occasio excluderetur et os invidentium obstrueretur, fortissima turris ac munitissima construitur, in quam sancti honorifice transferuntur, dum eis et ecclesia major et munitio praeparetur, ubi monachorum vigiliae et armatorum excubiae non deerant, ubi sancti, spiritualiter morbosis ac corporaliter medicando, praesentes aderant. Horum autem sanctorum pontificum gloriosa inventio tertio kalendas junii, victoriosissima vero translatio de Smirrea in Venetiam octavo idus decembris ipso videlicet die natalitio beatissimi confessoris Nicolai celebratur, regnante Domino nostro Jesu Christo, cui est honor, gloria, potestas, et imperium, cum Deo Patre, et Spiritu Sancto, nunc et semper et in saecula saeculorum. Amen.CAPITULUM  XLVI. Sermo de reliquiis.Hodierna die, dilectissimi fratres! laetemur et exultemus, non tantum laetitia temporali, quantum gaudio spirituali, quia hodie sanctissimus Dei confessor Nicolaus, de terris sublimatus est ad coelos, de consortio hominum exemptus, angelorum collegio est admixtus, de moerore in gaudium, de labore in requiem, de hujus mundi tenebris in lucem, de nocte in diem, de morte in vitam felici commercio transmutatus. Gaudeamus, inquam, et iterum dico, gaudeamus! quia hodie coelo beatus Nicolaus specialiter inter choros sanctorum est collocatus, hodie spiritibus sanctis et angelis est conjunctus. Hodie corpore, hodie, Dei misericordia concedente, Venetiae corporaliter est collocatus; Venetiam est ingressus. Celebremus igitur devotis mentibus ipsius solemnitatem geminatam; de transitu scilicet cum omnibus Graecis et Latinis communem facientes, et de corporis adventu nostram propriam recolentes, geminatam celebrare solemnitatem, an multiplicatam debemus? Sed ut rationabilius et venerabilius faciamus, et geminatam et multiplicatam celebremus: geminatam, ut duximus, pro mirifico Nicolao multiplicatam; item pro altero Nicolao, confessore magno, similiter, et ejus avunculo, et pro martyre Theodoro; cum praesertim item familiari societate sint conjuncti, quod ejusdem civitatis archiepiscopi fuerunt, simul etiam inventi, in una nave venerunt simul, hodie Venetiam intraverunt, unam communem mansionem voluerunt habere. Et idcirco non debent esse divisi a solemnitate, cum in his omnibus separati non fuerint a societate; nec debent a laudibus tantae solemnitatis excludi, quos eadem dignitas, eadem sanctitas et tam familiaris societas, et etiam propinquitas generis counivit: et quorum venerabilis inventio, gloriosa translatio, occidentalis peregrinatio vel visitatio, corporalis collocatio simul constat, eorum laudes et praeconia pura devotio non disjungat. In hac ergo celebritate veneranda referamus laudes quas valemus, effundamus preces cum lachrymis, et dicamus : Sanctissimi confessores Dei, Nicolae nepos pariter, et avuncule! et tu quoque Theodore, martyr Domini praetiose! praesentem catervam, ad vestrum hodie honorem congregatam, ab omnibus adversis protegite, vestrisque precibus, intercessionibus et meritis, ab infernalibus poenis liberate! Gubernate ecclesiam, defendite patriam, sanctificate pastores, episcopos, et abbates, justificate ducem et judices, orate pro divitibus, subvenite pauperibus, dirigite clerum, conservate populum, et me quoque peccatorem et indignum, qui vestras laudes recitare praesumo, ab immunditiis peccatorum emundate, ut Dei laus et vestra in ore meo fiat speciosa, et mea vox a fructu boni operis et aeternae remunerationis non remaneat otiosa. Gloria tibi Deus, rex aeterne! dator et conservator bonorum, qui non nostris meritis, nec nostra probitate, sed tua misericordia, tuaque gratuita bonitate, per tantos ac tales patronos et pontifices, nos indignos famulos tuos et patriam istam dignatus es visitare. Quid enim dignum egimus, vel agere valeamus, quo tantum beneficium, vel tantum sanctuarium habere mereamur? Sed Dei pietas, sine humano consilio, sua providentia, quod voluit, fecit, qui non indiget servo; sed servus indiget eo. Talibus ergo tantisque beneficiis, a Deo collatis, Venetia ditata gratis et visitata, non in seipsa, sed in Domino glorietur, nec extollatur divino munere, sed potius humilietur! Rependat Deo grates et gratiarum actiones, qui eam incomparabili thesauro ditavit, cum ei Graecorum patronum et Latinorum evangelistam donavit. O felix Venetia ! et o beata Venetia! quae beatum Marcum evangelistam, utpote leonem in bellis habes defensorem, et Nicolaum, patrem Graecomm, in navibus gubernatorem. In bello fortem leonem habes signiferum, in tempestate maris graecum sapientem nauclerum. Cum tali leone metuendo hostium cuneos invadis, cum tali nauclero secura per undas pelagi vadis. Est quidem magnum quid utilitatis in exterioribus, quod de his patronis provenire dicimus, sed majus bonum animabus profuturum inde procedere credimus. Sicuti enim sanctus Marcus suum populum in praelio temporali juvat, ita sibi devotos in certamine spirituali juvat, contra vitia sustentat. Et sicut s. Nicolaus regit naves per undas tempestatis, sic gubernat hominum mentes per fluctus pravae suggestionis. Rogamus ergo vos, gloriosissimi Venetiae protectores! evangelista Marce, et confessor Nicolae! et vos quoque sanctissimi pontifices martyr Theodore, et alter confessor Nicolae! quatenus, divina gratia praecedente, vestroque suffragio subsequente, qui festa vestra temporalia veneramur, festis angelorum vobiscum interesse mereamura.MIRACULA.Quamvis vita, mores, imperitia, reique difficultas dehortentur nos, et praepediant sanctissimi Nicolai sociorumque ejus frequentem miraculorum seriem recitare, fides tamen et devotio nobis suggerit eorum penitus praeconia non tacere. Nec fideli forsan peccatori facultatem se laudandi denegabit, qui gentili Pharaoni, vel Sibillae prophetandi spiritum ministravit. De nostris itaque meritis desperantes et de copiosa Dei misericordia praesumentes, quasi de pelago haurientes guttam, pauca de plurimis, Sancto Spiritu suggerente, describamus, quae posterorum memoriae recitanda relinquamus.I. Temporibus igitur Dominici Marangonis, patriarchae Gradensis, ac Dominici Contareni, Venetiae ducis, simulque Henrici Contareni, Castellani pontificis, sacerdos quidam Veneticus, secundum consuetudinem terrae, usitatum habebat cum navibus negotiatorum transfretare, et in eis plebaniam suamque sortem obtinere. Contigit autem more solito, quod ipse aliique boni homines, iter facientes, ad locum quemdam incognitum et desertum inviti, vento cogente contrario, devenirent, ibique congruum tempus expectantes, sine sua voluntate moras facerent. Quibus ita demorantibus, apparuit quidam senex in scopulo sublimi et arduo, effigie similis imaginibus ad memoriam sancti Nicolai depictis, alacri scilicet vultu, decora facie, veneranda canitie, habitu graeco et religioso, qui humiliter eos graio eloquio salutavit, et simpliciter, qui vel unde essent, interrogare coepit. Cui sacerdos : Pater, inquit, agie! Venetici sumus, et causa negotii, sicut patres nostri, regiones plurimas peragramus. » At senior ita prosequens adjecit : « Habetisne in littore vestro juxta portum Rivalti aliquod monasterium, vel dimisistis ibi aliquod aedificium? Illis vero confirmantibus ibi se nullum aedificium dimisisse, prophetica voce senex subjunxit : « Verum quidem est, quod nullam habitationem ibi dimisistis; sed, quando revertemini, satis venerabile templum et Deo acceptabile, ad honorem sancti Nicolai fundatum, invenietis. » Qui cum eum interrogarent quis esset, vel quo modo hoc sciret, respondit : « Ego ipse ad collocandum ibi fundamentum interfui. Ego ipse laborantibus auxilium praebui et mansionem in eodem loco mihi praeelegi. Nunc vero Smirream ad meam antiquam mansionem redeo, ubi tempus constitulum, dum Venetiam cum sociis meis redeam, expectabo. Haec dixit eis, et evanuit. Illi autem secundo vento navigantes, atque satis suam stationem feliciter explicantes, tandem Venetiam regressi, monasterium inceptum partemque maximam aedificiorum, ut sanctus praedixerat, invenerunt.II.  Alio quoque tempore, cum fames valida fere cunctas partes Occidentis vehementer affligeret, abbas Zeno praedicti monasterii, vir magnae religionis et honestae probitatis, duos fratres, ut triticum, et legumina, aliaque necessaria monasterio deferrent, ultra mare mandavit; qui, cum Epiri portum attigissent, humiliter injunctam obedientiam et fideliter adimplere satagebant. Interim autem duo Graeci, germani fratres, nobiles viri et divites, Dyrrachium, unde erant et unde venerant, de Constantinopoli redeuntes, et per planitiem, urbis Thessalonicensium adjacentem,  redeundo transeuntes, suorum praecedente manu militum, se retardantes, de quibusdam secretius equitando pertractabant. Quibus statim obviavit quasi quidam senex venerandus, solus incedens, nudis pedibus, habitu et vultu satis  humilis et religiosus,  quem humiliter  duo  germani salutantes,  ejusque de more salutationem   suscipientes,   unde veniret   et  quo  iret  interrogaverunt.  Illoque  respondente,  quia  de   Venetia  rediret,   atque   Smirream tenderet,   alia cogitatione  praeventi, nihil aliud sciscitantes, praecedentes suos ocius sequebantur. Jamque longius ab illo viatore recesserant, cum alter e fratribus, ad se reversus, alteri sic ait: «Frater, iste senex, qui de Venetia se venire  dicit, per  nostram forsan civitatem transivit et aliquid de nobis pertinentibus audivit. Audi ergo me, frater! et post eum velociter redeamus, et, si quid inde noverit, diligenter inquiramus.» Hoc dicto, post ipsum revertentes, eumque cursu citissimo consequentes, sciscitabantur ab eo quid Venetiae audivisset, vel si quidrecitandum de Dyrrachio cognovisset. Illo autem de interrogatis prospera recitante, denuo discesserunt, altero fratre, ut suam viam tenerent suosque milites sequerentur, instigante. Cumque senem deserentes atque suos consequentes remotius jam abissent, mentem suam revocantes et se ipsos increpantes, sic mutuo loquebantur: « Certe tam venerabilis senex ita nudis pedibus et solus tam longam viam non iret, tantumque laborem non subiret, nisi magnum servitium sibi immineret, vel secretum alii non committendum apportaret; quapropter citissime redeamus, eumque de singulis sapienter et discrete perscrutemur. »Iterum ergo senem attingentes, alloquuntur eum, ita dicentes : Conjuramus te per Patrem, et per Unigenitum, et per almum, qui procedit ab utroque,  Spiritum, veritatem nobis dicas, de quo loco venias et quo loco vadas, simul viae causam patefacias. » Tunc senex, vinculo Trinitatis alligatus, a quaestione sese taliter absolvit: « Quia video vos talia sincera fide et bona intentione prosequi, si modo veritatem vobis celarem, non utique veritatis amicus essem. Ego verissime, sicut dixi vobis, de Venelia venio et Smirream vado; causa autem itineris mei haec existit. Habeo in Venetia quemdam carissimum fratrem, nomine Marcum, quem vidi et visitavi, et cum eo de quibusdam secretis tractavi, et etiam in littore juxta portum Rivoalti quamdam domum et fideles servos habeo, quos similiter visitavi et in servitio meo confortavi. Unde si dubitatis, Dyrrachii unum de ipsis, nomine Godoinum, in portu cum aliis Veneticis invenietis. Sed in Smirrea civitate duos alios confratres habeo, pro quibus vado, et cum ipsis, quando Deo placuerit, Venetiam remeabo. » Ad haec illi: «Nomen tuum dicas nobis simul et officium; ut teneamus coeptum iter, solvas istud dubium. » Tunc sanctissimus confessor se demonstrans apertissime : «Nicolaus, inquit, vocor, Smirreorum archiepiscopus. » At illi, audito nomine Nicolai, de equis in terra proni corruentes, pedes ejus amplecti et osculari nitebantur. Sanctus autem Nicolaus, sese paulatim elongans et in aerem elevans, se minime tangi permisit, sed eos consignans et benedicens, ab eorum praesentia et conspectibus evanuit. Illi itaque Dyrrachium venientes, non prius civitatem, vel ecclesiam, intraverunt, non prius domos, vel uxores, vel familias visitaverunt, quam ad portum descendentes, et studiose per Veneticos requirentes, sancti Nicolai famulum invenerunt. Quo invento, de caballis se in terram prosternentes, ejusque pedes osculantes, quae audierant et viderant, cum lachrymis, et Graecorum et Veneticorum multitudini narraverunt, et, inquirentes de singulis, si monasterium in tali loco Venetiae esset, et si res ita se haberet, multorum testimonio sic esse didicerunt, praedicantes et confirmantes quia Deus et sanctus Nicolaus locum illum diligeret, et de die in diem exaltaret. Descendentes autem in domum suam, praedictum servum Dei rogaverunt et invitaverunt ad refectionem secum; quem cum debita veneratione tractantes, cum tritico, leguminibus, caseis, bufalis, aliisque caritatis muneribus Venetiam remiserunt, abbatis aliorumque fratrum se commendantes orationibus, et Deum, qui talia operatur in servis suis, laudantes et glorificantes in omnibus.III. Nec dissimilis ab his duabus praescriptis, tertia sequitur apparitio mirifici confessoris. Regnante itaque Vitale Faletro, Veneticorum duce egregio, consummata est Venetiae ecclesia evangelistae Marci, a Dominico Contareno, duce nobilissimo, fundata, consimili constructione artificiosae illi ecclesiae, quae in honorem duodecim Apostolorum Constantinopolis (sic) est constructa. Quando etiam sanctissimum corpus evangelistae de loco, ubi in priori ecclesia collocatum fuerat, sublevatum est, et ad videndum in medio positum, dum ecclesia nova consecraretur, qui totus integer et paratus, quasi missam cantaret, cunctis evidenter fere quinque mensibus manifestus apparuit; in quo spatio per eum etiam multa miracula Deus Omnipotens perpetravit. Tunc forte quidam presbyter de Venetia, similiter servitii sui causa, Dyrrachii morabatur, qui ad ecclesiam S. Marci, in solitario loco contra Venetiam, infra murum civitatis constructam, orationis studio quotidie venire consueverat; qui, cum una dierum ibidem solus orationem fecisset, quasi spatiaturus et contra Venetiam aspecturus, murum civitatis, illi ecclesiae vicinum, ascendit. Dumque secum de quibusdam divinis cogitaret et compunctus pro delictis lachrymando suspiraret, adstitit ei quidam honorabilis senior, effigie graecus et veste, quem considerans sacerdos et admirans unde sic subito comparuisset, inclinando lingua graeca suppliciter eum salutavit, et, ab eo similiter salutatus, unde esset interrogavit. Ille vero de Smirrea metropoli se esse respondit, et adhibuit (sic) sacerdos loqui:« Quia video te verbis sapientem, habitu et vultu «bonum, hominem aetate senem, ex parte Dei, si nosti de corpore s. Nicolai, dicas «veritatem mihi, si est in Smirrea, sicut Graeci dicunt, vel Bari, sicut multi Latinorum credunt. Nos enim Venetici sumus nautae negotiatores, in periculo maris assidue conversantes, qui ejus beneficiis plurimum indigemus, magnamque fiduciam illius meritis adhibemus, et ideo certificari vellemus, in quo loco veraciter devotionem nostram poneremus. Tunc senior, velut eum increpans, sic ait: Cum tu Veneticus sis, cur de corpore s. Nicolai dubius existis? Venetiae est, quod requiris; ne dubites amplius, nec requiras, sed firmiter credas, et pro certo scias, quia corpus s. Nicolai, de quo requiris, in ecclesia sua, quae est in littore Rivoalti, divina praedestinatione requiescit. Haec dixit ei, et disparuit.IV.	Hactenus haec  pauca beatissimi Nicolai miracula, divina praedestinatione revelata, lectori sufficiant. Nunc ad ea, quae post inventionem suam et translationem, vel in via, vel in Venetia gessit, intellectum auditores diligenter adhibeant. Qualiter autem et quanto labore fuerit inventus, in libello de ipsius inventione, satis aperte, licet minus composite, descripsimus, et quomodo multi de reliquiis ejus furto sustalerunt, quae postea, coacti divina ultione, reddiderint, succincte tetigimus. Nunc vero, caeteris omissis, miraculum quoddam proferamus, et quid episcopo Castellano contigerit et revelatum fuerit, edis camus. Apparuit etenim sibi in visione sanctissimus Nicolaus archiepiscopus, quasi missam celebrare vellet, eum graviter increpans, suumque corpus laceratum ostentans, et seipsum non idoneum ad sacrificium offerendum conquerebatur, ita dicens : «Henrice! cur corpus meum lacerari, meaque membra dividi concessisti? tacendo, non obsecrando, non increpando,non arguendo facientibus communicasti; quocirca, nisi peccatum eis annuntiaveris, consentiendo, facientibus similis, rem illicitam egisti, sacrilegium commisisti, in Christum Domini manum misisti, ab officio sacerdotali me suspendisti; et ideo facientes a tali praesumptione corripe, tuaeque saluti sapienter illorumque consule; redintegrent cito, quod de corpore meo detraxerunt, emendent suppliciter quod in me deliquerunt, et, haec facientes, Dei meique gratiam obtinebunt. Quod si facere dissimulaverint, nec dominicum Sepulchrum videbunt, nec in Venetiam remeabunt, sed in proximo morte pessima terribiliter interibunt. Qua visione Dei praesul stupefactus et nimio terrore percussus, frequenter sermonem, congregata multitudine, faciebat, et inter caetera praecipue reliquias sanctorum praesulum reddi praecipiebat, et, si quis inde aliquid retinebat, anathematis vinculo condemnabat; pro cujus exhortatione vel excommunicatione, alii spontanei, vel infirmitatibus coacti, vel in nocte terroribus agitati, reddiderunt subito quod habebant; sed inter caeteros sacros fures, cujusdam nobilis Venetici servus extitit, qui causa devotionis unum os de manu confessoris latenter subtraxerat, cujus dominus hoc percipiens, in cuppa argentea deaurata, opere graeco caelata, et cuppam iterum in arca satis honorifice, pro itineris necessitate, collocaverat; qui, cum audisset assidue praesulis salutiferam praedicationem , et in multis ipsam negligentiam exercitam fuisse divinam ultionem, cuppam, ubi reliquias habebat, aperuit, eamque totam oleo, mirabile dictu! resudantem invenit, sicque peccato timidus, et miraculo gavisus, ad episcopum subito festinavit, eique veniam postulando, et quae viderat recitando, reliquias reddidit, et sancto Nicolao cuppam ipsam pro emendatione donavit.V.	His ita peractis, aliud quoque miraculum satis inusitatum et cunctis audientibus admirandum, pluribus aliis praetermissis, non putamus esse pratermittendum, sed pro rei novitate multorumque ad solidandam credulitatem, digne duximus recitandum. Contigit in eodem itinere redeundo, quod episcopus Castellanus, multis precibus impulsus, Firmano Azoni praesuli, propter devotionem quam in s. Nicolao habebat, et etiam propter seipsum et honorem praedictum quem ei impendebat, aliquid reliquiarum ejusdem sancti in argentea pypside (sic) collocaret, quas ei sub tali conditione donarat, ut inde idem episcopus Firmanus monasterium, illi de littore subditum, ad honorem ipsius in Marchia transformaret. Interim vero episcopis separatim venientibus, et colloquendi locum non habentibus, forte cecidit praedictum vasculum argenteum cum reliquiis in pelagus nimis profundum, unde venerabilis episcopus Henricus, nimium conturbatus, consueta tamen religione tristitiam temperabat, nec alicui, quid sibi contigerit, indicabat. Jamque dies tertius transierat et quartus illuxerat, et etiam episcopus omnem recuperandi spem jam amiserat, cum quaedam navis Veneticorum, non illa quidem ubi episcopus erat, sed alia, remotius a classe veniendo velis separata (dicturus sum mira), pypsidem (sic) cum reliquiis, super undas pelagi natantem et quasi quodam remigio contra Venetiam venientem, invenit; stupefacti nautae et admirantes rem inauditam, quid hoc esset ignorantes et seipsos intuentes, haesitantem prius illusionem esse putantes, quidam tamen pro ignavia sibimet etiam imputantes, si talem rem ita sinerent inexpertam, descendentes de navi, et quasi periculum facientes, sibi eamdem capsellam de gurgite levaverunt, quam sublevatam porrexerunt presbytero de navi, ut eam aperiret, et, si quid intus clausum haberetur, pro religione prius ipse consideraret. Aperiens autem presbyter ille capsellam, dentem unum s. Nicolai cum cartula nominis ipsius invenit, et, inopinabili gaudio repletus, coram omnibus cartulam legitet reliquias ostendit. Invento, qui aderant in navi, quo nihil praetiosius vellent vel desiderabilius invenisse, tantum gaudium et tantum miraculum non decernerunt (sic) occultandum, sed classi celeriter et episcopo dignum fore communicandum; qui, cum classem convenissent et rem istam indicassent, episcopus de moerore statim  in gaudium est versus; quia hoc egerat praedicta intentione coram omnibus est confessus, et, accipiens vasculum cum reliquiis, reliquias quidem aliis counivit; vasculum autem inter alia sacra vasa collocavit. Intelligens vero et recognoscens hoc signo beatissimum confessorem sui corporis divisionem nolle fieri, cum illud, quod bona intentione latenter egerat, voluerit omnibus tanto miraculo revelari, laudabat et magnificabat Deum in sanctis suis mirabilem, qui Nicolaum sic mirificabat, almificum confessorem.VI. Illud quoque judicamus miraculis inserendum, quod, quando Sclavoniam sancti attigerunt, dissensionem de sua collatione, quae Venetiae erat et in classe, satis ingeniose sedaverunt. Susurratum est etenim per exercitum in vulgo quod quidam Venetiae principes, pro sanctorum collatione pecuniam accepissent, eosque se locaturos ad suum beneplacitum, sine classis voluntate, jactavissent; qui rumor, ut ad majorum audientiam ascendit, habita concione, omnes juraverunt se nusquam alibi, nisi in littore, sanctos praesules posituros, et, si quis hoc contradiceret, armis etiam, si opus esset, se defensuros; quo facto, sanctorum intercessione divinaque miseratione, tantam serenitatem aeris tantamque prosperitatem itineris habuerunt, quod non tantum prius in aestate, duobus fere mensibus, quantum in hieme paucis diebus processerunt; nimirum beatissimus Dei confessor Nicolaus hoc ideo faciebat, quia, certus de sua sociorumque secum in littore collatione, ad suam ibi festivitatem in proximo alacriter properabat.  O Nicolae! mirifice confessor! O praeconiis excolende! quam discrete, quam sapienter more solito peregisti; cum tuis Veneticis Hierosolimam peregisti (sic); adivisti Caypham, urbem tuis viribus devicisti; in itinere redeundo praedictam civium seditionem sedasti, asperitatem hiemis mitigasti; Venetiam intrans diem tuae festivitatis elegisti, domum alienam intrare noluisti, sed tuo nomini dedicatam possidere decrevisti; triumphum tibi competentem adveniens praevidisti. O quantum gaudium illa die, quantaque laetitia totam Venetiam adimplevit! cum quanta pompa, et cum quanta gloria tota patria sanctis venientibus obviavit! Non immerito gaudebant et exultabant universi; multi quidem pro suorum amicorum expectata diu reversione, plurimi autem pro sanctorum advenientium profutura suffragatione; tanta etenim fuit ibi multitudo classis advenientis et turbae venientibus obviantis, quod vix navium spissam congeriem aquae, vix hominum terra longam seriem sufferebat.VII. Audientes autem de diversis nationibus aegroti, variis infirmitatibus laborantes, tantos ac tales patronos Venetiam advenisse, catervatim undique confluebant, quorum plurimi coelestem medicinam sentientes, nullamque molestiam infirmitatis pristinae patientes, ad propria laetabundi remeabant. Quis enim dinumerare, nedum describere queat, quot caeci visum, quot surdi auditum, quot muti linguae plectrum, quot claudi gressum, quot daemoniaci sensum, sanctis praesulibus istis suffragantibus, susceperunt? Nec memoria nostra ad retinendum, nec ingenium ad dictandum, nec manus sufficit ad scribendum; sed ne tantum opus frustra videamur incepisse, pressique pondere penitus defecisse, quorumdam mentionem succincte faciamus, et Dei magnalia, quibus possumus praeconiis, extollamus. Fuit igitur inter caeteros, prece sanctorum ab infirmitatibus manu divina sublevatos, Veneticus quidam, nomine Petrus, quem omnes paene compatriotae sui cognoverunt, quanta infirmitate diu laboravit, et quanta, quae sibi non profuerunt, in medicinis dissipavit. Sed quia non tantum vicinis, verum etiam longinquis, nec solum praesentibus, sed futuris memoranda recitamus, aliquantulum prius de modo infirmitatis et postea de medicina sanitatis edicamus, ut, secundum quantitatem infirmantis, praedicemus peritiam medicantis. Erat enim hujus hominis infirmitas ita gravis et intolerabilis, quod nec officium pedum, nec manuum habebat usum, et auditum aurium ipsa infirmitate perdiderat; loqui vix poterat, in ecclesia jacens ante corpora sanctorum, qui truncus se movere penitus non valebat. Ad haec mala gravius malum et periculosius accedebat; habebat namque pectus in tribus locis perforatum, in utroque latere scilicet et in anteriori parte, quod terribile satis erat ad videndum, cum praesertim assidue venenum inde et sanies emanarent, et etiam ipsa penetralia cordis apparerent; tali passione miserabilis homo uno anno et mensibus septem continuis laborabat, nec ullus amicorum vel medicorum ulterius remedium aliud, nisi mortem ejus proximam, expectabat. Sed Deus, Pater misericordiarum, qui non desiderat satiari ultione peccantis, malens vitam et satisfactionem paenitentis, intercessione servi sui Nicolai, mirabiliter hujus hominis infirmitatem curavit, et, ut ita dixerim, eum, qui mortuus fuerat, suscitavit. Ostenso modo superius infirmitatis, ostendamus ex debito modum etiam curationis. Visum est in somno huic homini, quod quasi Constantinopoli in palatio cum aliis plurimis interesset, et quasi s. Nicolaum, praecedente quodam puero praetereuntem, cognovisset, cui praetereunti cum caeteri debitum honorem non exhiberent, nec ei assurgerent, nec inclinarent, iste, quasi solus assurgens et ad pedes ejus sese prosternens, more Graecorum et lingua, benedictionem postulabat, sic inquiens : « Eulogison me, despota!» hoc est : « Benedic me, potestas!» Quem sanctus sereno et tranquillo vultu respiciens, in haec verba sibi benedixit: «O theos na se eulogisi! O theos voithisi! O theos na se sinchoresi!» hoc est: «Deus te benedicat! Deus tibi auxilietur! Deus tibi misereatur! » His dictis, aeger expergefactus, et s. Nicolai benedictione, quasi coelesti cataplasmate, constitutus, malis humoribus de toto corpore congregatis in pectore, totum stratum suum sanie cum morticina madefactum invenit; qui se statim erigens, et in lecto residens suo, uxorem suam, et familiam excitavit, et, se sanum asserens, cum lachrymis haec enarravit. Tanta fuit, ut diximus, passio hujus hominis infirmantis, et tanta erga eum extitit Dei misericordia sanctique Nicolai efficacia medicantis. O quanta laetitia fuit huic homini reformato! quanta propinquis et amicis ipsius congratulatio, quanta, creditis, tale signum considerantibus, admiratio! Rependat grates suo domino medico vir iste, sanitatem adeptus. Referamus cum eo pariter et dicamus : « Magnus Dominus noster, et magna virtus ejus, qui talia per sanctissimum Nicolaum mirabiliter operatur!»VIII. Aliud etiam miraculum aliis inseramus, ne silentio quod Deus manifestum fieri voluit, occultemus, neque vos negligenter, Dei beneficia cum recitantur, debetis audire quae per sanctos suos, quibus sibi placuit, dignatus est exhibere. Fuit igitur quaedam vidua, natione Francigena, civitate Turonica, de loco illo determinante qui vocatur Mons Bellus (sic enim ab ipsa didicimus, et nos quoque civitatem et locum ipsum jam vidimus), quae, pro lumine oculorum recuperando pecunia medicis inutiliter erogata, et duobus filiis, quos habebat, comitata, per mundum peregrinari, sanctosque requirere decrevit, et se curandam vero medico commendavit. Cumque plurima loca, Dei misericordiam implorando, peragrasset, et etiam Constantinopolim requisisset, et jam annis quindecim in tali proposito perstitisset, filii ejus, longo labore fatigati, paupertatisque necessitate coacti, miseram matrem, lumine desolatam et rectore, in Tuscia deseruerunt. Percunctari libet nunc hanc miseram vetulam, quo sit itura, vel quid sit actura : «Hocdum, infelix anus! dic mihi, quo nunc vades, vel quid ages, vel quomodo vives?»  «Nescio, inquit, quo vadam, vel quid agam, vel quomodo vivam. Vae mihi miserae! quid dicam, vel quid faciam? exul patria, viro vidua, sine pecunia, orba filiis, caeca oculis! utilius est mihi vita penitus carere quam in tantis miseriis diutius elanguere; sancte Nicolae! succurre peccatrici; sancte Nicolae! visum redde mihi. Spero enim meae viduitatis te habere rectorem, et caecitatis illuminatorem. Cum talia mulier infelix lamentando clamitaret, atque die (sic) noctuque sanctum Nicolaum invocaret, occurrit ei exaudibilis Nicolaus, et ait: Mulier! vade ad Sanctum Nicolaum; at illa, non intelligens quis esset, qui talia sibi dixisset, a lachrymis et querimonia non cessabat. Iterum autem affuit ei sanctus Nicolaus, bis et tertio repetens eumdem sermonem : Mulier! vade ad Sanctum Nicolaum. Cui mulier ita respondit: Domine! quis es tu, qui mihi loqueris, et quid est, quod dicis, quo debeo ire, vel ubi potero S. Nicolaum invenire? Totum mundum paene circui; in Apulia et Graecia eum quaesivi, et ubicumque nomen et memoriam ejus audivi; nunc vero quo debeo ire amplius, sine rectore, senio confecta, labore deficiens et dolore? Cui sanctus Nicolaus: Noli, inquit, dubitare; noli dubitare, noli desperare, vade Venetiam; in Venetia enim Sanctum Nicolaum reperies, in Venetia enim visum recipies. Credidit mulier instanti tandem, et, baculo viam palpans, inquirendo Venetiam ire coepit; et ecce turba peregrinorum, causa sancti Marci, Venetiam declinabat (nondum enim erat divulgatum de adventu s. Nicolai), qui, mulierem errantem reperientes, et quae esset vel quo ire vellet interrogantes, ipsa narrante, quae ei contigerant audierunt, eamque, caritate Dei sanctique Nicolai, secum Venetiam adduxerunt. Quae, cum Venetiam advenisset, et ecclesiam, ubi erat s. Nicolaus, ingressa fuisset, septem diebus in oratione, cum lachrymis et jejunio, permansit, quibus ad arcas sanctorum accedere non praesumpsit. Tanta enim erat circa sanctos frequentia monachorum, et clericorum frequentia, et nobilium Veneticorum thymiamata, luminaria, aliaque dona deferentium, quod mulieri pauperculae et pannosae non licebat accedere, nec arcas osculando suum desiderium adimplere. Octava die tandem mulier, fideli praesumptione sub pedibus aliorum irrependo, beatissimi confessoris ad arcam pervenit, ibique subtus eam latitans, quamdiu preces et lachrymas effudit, et oculos suos ad arcam confricavit, donec, tamquam squamis inde cum sanguine cadentibus, visum recepit, quod cernentes et admirantes qui aderant, mirabilem Deuni in sanctis suis laudabant et glorificabant.IX.	Iterum autem aliud miraculum simile recitemus, et Deum laudabilem in sanctis suis ex operibus praedicemus. Quaedam namque mulier, de Italica regione, de pago scilicet Pataviensi, perdito visu, quinquiennio, causa devotionis et illuminationis, S. Jacobum ultra montes et S. Martinum requirebat. Cumque contigisset a domo sua remotius jam abisse, audivit a quibusdam sanctum Nicolaum, cum sociis suis, venisse in Venetiam. Quo audito, sistens illico gradum, ad puerum qui eam trahebat ita dixit : «Fili, tu puer parvulus es aetate, et ego vetula carens luce; via longa est, quam cepimus, Alpes asperae, nimiumque periculosae, quas  sumus transituri.  Videtur mihi salutare consilium prius Venetiam ire, sanctumque Nicolaum requirere; deinde, si Deus mihi, per sanctum Nicolaum, mihi misericordiam fecerit visumque reddiderit, votum nostrum devotius persolvemus, et viam istam cum majori alacritate et prosperitate faciemus. His dictis, mulier Venetiam declinavit, sanctumque Nicolaum cum summa veneratione requisivit; quae, cum Venetiam introisset, et ad locum, ubi pontifices sancti erant, pervenisset, arcas singulorum prece fusa cum lachrymis osculari satagebat, et, haec faciens, a suspiriis et gemitibus non cessabat. Haec ea tribus diebus et noctibus faciente, nec a tali proposito desistente, medicinalis operatio misericordiae Dei manifeste cunctis astantibus apparuit, et, quantum valeat apud Deum fidelis devotio sanctique Nicolai confessoris intercessio, credentibus reseravit; nam, in conspectu monachorum et aliorum multorum qui aderant, oculorum maculae crepuerunt, et in pavimentum ecclesiae ceciderunt. Insuper etiam tanta abundantia aquae coepit exire, quod non de oculis, sed de aliquo vase crederetur emanare, unde tota vestis mulieris fuit irrigata, et pavimenti superficies aliquot diebus in testimonium tanti signi apparuit madefacta. Tunc omnes,  qui  aderant, annuntiantes  coeperunt exclamare: Benedictus Dominus Deus Hierusalem! qui facit sanctos suos tantis miraculis coruscare. Mulier vero, videns et gaudens, domum suam remeavit,  et cum magno desiderio viam, quam voverat, adimplevit; quae, postquam rediit, frequenter ad sanctos praesules cum oblationibus et gratiarum actionibus veniebat, ejusque loci fratribus humillima devotione de suis facultatibus ministrabat.X.	Proposito coepti operis insistamus, atque quod Gallis et Veneticis certum constat ad Dei laudem et gloriam referamus. Invidus enim vel malivolus judicari possem, si illud, unde Deus glorificari debet et quod vidi praesentialiter, occultarem. Adjuvent meam debilitatem et ignorantiam illorum merita gloriosa; de eorum miraculis mihi patet materia copiosa, et, si lingua nostra non sufficit ad dicendum, fides tamen auditorum non deficiat ad credendum. De Galliae partibus quaedam mulier extitit oriunda, de burgo nomine Corbeia, Franciae partim, partimque Flandriae adjacente, quae curva nata fuerat et contracta; haec autem,virum habens et filium, cum eisdem crucem vise Dei suscepit, quibus iter suum facientibus per Italiae partes, irruente latronum manu, rebus ablatis, viroque perempto, sancti Nicolai famam audiens, in Venetiam mulier cum filio suo ad peregrinandum descendit. Adveniens autem Venetiam, alia gravi, praeter antiquam  infirmitatem, detenta, in hospitali S. Marci, tribus continuis mensibus gemebunda non surrexit; hospitalis vero ministri, taedio tam longo infirmitatis fatigati, ad locum, ubi corpus confessoris beatissimi requiescit, languidam mulierculam transmiserunt; quo cum delata navi fuisset, genua sua per terram trahendo, manibusque sese debiliter sustentando, ecclesiam introivit. Cumque tota die cum lachrymis orans in angulo latuisset, quidam e fratribus eam reperiens interrogavit, unde esset, vel ut quod latitaret; noverat enim linguam Francorum ille frater. At illa linguam suam intelligens, levato capite, perfusa lachrymis cum singultu, ut sui misereatur eum orat, et quae, vel unde esset, et quid sibi contigisset, ei per ordinem manifestat. Tunc ille bonae compassionis et fidei frater mulieri praecepit et interdixit, ne de ecclesia S. Nicolai vel de atrio discederet, sed Dei sanctique Nicolai confessoris misericordiam expectaret, et interim ab orationibus et lachrymis non cessaret; suspiciensque eam puro corde compunctam, jubet ire pedetentim et sustentat imbecillam, ad Nicolaum medicum ducens, non auro venalem, sed qui gratis dat fideli medicinam salutarem. Quae cum turrim sanctam introisset, et per gradus ad sanctos ascendere nequisset, neque ille frater solus eam trahere potuisset, subtus sanctos erat crypta, in quam illam intromisit ibique beatissimi confessoris iconam ante ipsam in fenestra reponens, et locum, ubi super capsa beatissimum corpus erat, ostendens, rogavit eam et ammonuit ne a precibus, fletibus, gemitibusve cessaret, et iconam semper inspiceret, et, quotiens profunde suspiceret locum, ubi sanctus erat, baculo propulsaret, ita dicens : Sancte Nicolae! per merita quibus viges apud Deum, et per miracula quibus coruscas apud mundum, si veraciter hic requiescunt tua ossa, ne permittas me abire immunem in tua praesentia, et, si hic est indubitanter tuum corpus, per te mihi mea membra restituat Deus tuus. Haec ea, septem diebus continuis, devotione fideli clamitante, nec ab illo loco nisi causa naturali discedente, se praesentem ibi corpore Nicolaus exaudibilis confirmavit, quia membris solidatis mulierculam reformavit. Nec sine monachorum testimonio vel laicorum spectaculo miraculum istud patratum praedicamus; sed quod nobis praesentibus in octavis Epiphaniae Domini, vespertinum officium celebrantibus, contingit facere, confirmamus, cum monachorum conventus die praedictae solemnitatis in choro ecclesiae vespertinas horas complevisset, interim ad sanctos cum processione venientes, antiphonam de more : O Christi pietas! claris vocibus intonabat; et ecce mulier, quae semper, ut diximus, in oratione persistebat, manu divinae pietatis contacta, resupina corruens est extensa, sicque jacens quasi mortua per dimidiam horam, nec etiam anhelitum emittebat. Nos autem, stupefacti astantes, ossa ejus stridere, velut frangerentur, et nervos extendi, velut rumperentur, audiebamus, et de toto corpore sudorem emanare, ac si de pelago emersisset, videbamus. Postea vero quasi dulci somno sopita, nil doloris sentiens esurrexit, et, stans in pedibus suis recta, priore statu sese majorem obstupuit. Unde nos laudes omnipotenti Deo et gratiam referamus, et servitium confessoris, per quem talia operatur, devotius impleamus.XI. Eodem tempore Firmanae ecclesiae Azo praesul et ejusdem civitatis Reginaldus consul navigantes Hierusalem orationis studio requirebant; qui, cum a multis in via, quae apud Smirream Venetici de sanctis praesulibus gesserant, audissent, ad eamdem metropolim, veritatem discussuri, viam suam deflexerunt, et, intrantes ecclesiam, nec aras, nec arcas, nec murum, nec pavimentum, quod non fuerit reversatum, invenerunt; et, cum loci defossio, arcarum confractio, miserabilis Graecorum lamentatio, veritatis indicia suffecissent, tamen quasi compatientes, et supernae caritatis obsequio condolentes, ad metropolitanum civitatis illius accedentes, eum interrogaverunt, etiam jurantes, si vera essent quae audierant, et loci destructio demonstrabat, quod Venetici scilicet corpora sanctorum Nicolai et sociorum ejus asportaverant et locum devastaverant. Quibus civitatis metropolitanus, lachrymis cum singultu permixtis, detestando Veneticos, rem totam, ut erat, illis ex ordine reseravit, sic inquiens: « Optarem equidem, benedicti fratres, falsum esse quod quaeritis, et celarem hoc si possem, sed res ita manifesta et ubique divulgata est, quod a nobis non poterit occultari, cum Deus hanc voluerit tantae multitudini revelari. Peccatis etenim nostris exigentibus, Veneticorum classis huc irruens, sicut videtis, sanctuarium istud violavit et destruxit, custodes ecclesiae tormentis gravibus affecit, patronos nostros et reliquias, sanctos videlicet Nicolaum nepotem et avunculum, et sanctum martyrem Theodorum a nobis abstulerunt, et tantam moestitiam in nos de caetero reliquerunt. Et ecce quia vidimus vos condolentes raptorum impietatem, et nostram desolationem familiariter vobis indicamus. Et accipiens archiepiscopus Firmanum praesulem, et per ecclesiam eum deducens, arcas marmoreas, unde Venetici sanctos abstulerant, illi praesentialiter ostendit, et in ipsis singulorum epitaphia graecis litteris legit, quae Firmanus interpretans modo sequenti latinaliter explanavit, in altera quarum ita scriptum erat:HIC REQUIESCUNT PRAESENTIS ECCLESIAE DUO METROPOLITANI, QUORUM ALTER EST MARTYR THEODORUS PRAETIOSUS, IN IGNE PRO TESTIMONIO FIDEI CREMATUS, ALTER NICOLAUS, MAGNI NICOLAI PATRUUS,  QUI EUM INSTRUXIT, ET IN SACRIS LITTERIS ERUDIVIT.In altera vero sic continebatur:HIC REQUIESCIT MAGNUS ARCHIEPISCOPUS NICOLAUS, TERRA MARIQUE MIRACULIS GLORIOSUS, QUEM VASILIS IMPERATOR ITA SIGILLAVIT ET ABSCONDIT, ET EUM CONSTANTINOPOLIM ASPORTARE VOLUIT, ET NON POTUIT. Cognita veritate lectisque titulis, Azo, Firmanus praesul, et Reginaldus consul, sacram viam, quam ceperant, tenuerunt, et, cum vota Hierosolymis solemniter explevissent, atque, ad propria revertentes, Rhodum insulam attigissent, et, eodem similiter itinere redeuntes, Veneticos invenerunt; cumque pontifex Firmanus ibidem adeo esset infirmus, quod mori putaretur, apparuit ei in visione protinus adjutor in necessitatibus Nicolaus, eum increpans et imperans hoc modo: Praesul Azo! dum dubius de praesentia mei corporis extitisti, tantam in me devotionem habuisti quod ad locum meum et sepulchrum, me absente, mei gratia declinasti. Nunc vero cum audivisti certitudinem, cognovisti veritatem, sepulchrum meum vidisti, epitaphium perlegisti, quasi taediosus et tepidus, cur in portu isto mihi curiam non fecisti? cur ad me saltem pro recuperanda sanitate non venisti?» Quibus auditis, praesul, mane facto, de improperatione anxius, de sanitate vero dubius, pro longa quidem infirmitate debilis, sed minus patiens jam doloris, ad portum ubi sancti erant, comitante comite Reginaldo cum plurimis, propriis pedibus ambulavit, quem advenientem Henricus Contarenus, Castellanus episcopus, cum debita veneratione suscipiens, eumque per manum in navem, ubi sancti praesules erant, deducens, corpora sanctorum, ei honorifice collocata, singillatim ostendit; quae considerans, praesul in faciem suam pronus adoravit, eaque cum lachrymis osculando, sanitatem integram impetravit, et episcopo Castellano statim cuncta, quae ei contigerant et revelata fuerant, ex ordine revelavit; et, apprehendens episcopalem baculum pontificis Castellani, episcopus Azo Firmanus et comes Reginaldus in monasterio exaudibilis confessoris, Venetiae in Littore Rivoalti constituto, pro monachis sese devoverunt, ac, per eumdem baculum, de ecclesiis, campis, vineis, olivetis, familiis, ut in privilegio continetur, sanctissimum corpus ejus investierunt. Deo gratias. Amen.