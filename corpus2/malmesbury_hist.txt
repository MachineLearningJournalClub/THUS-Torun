[Col.1391D] 684-687 Domino amantissimo Roberto, filio regis Henrici, et consuli Gloecestrensi, Willelmus bibliothecarius Malmesbiriae, post emerita trophaea in terris, triumphare in coelis.[Col.1392D] Pleraque gestorum praecellentis memoriae patris vestri stylo apponere non neglexi, et in quinto libro regalium actuum , et in tribus libellis quibus Chronica dedi vocabulum. Nunc ea quae [Col.1393A] moderno tempore magno miraculo Dei acciderunt in Anglia, ut mandentur posteris, desiderat animus vestrae serenitatis: pulcherrimum plane desiderium et vestrorum omnium simile. Quid enim plus ad honestatis spectat commodum, quid conducibilius aequitati, quam divinam agnoscere circa bonos indulgentiam, et erga perversos vindictam? Quid porro jocundius quam fortium facta virorum monumentis tradere litterarum; quorum [Col.1394A] exemplo caeteri exuant ignaviam, et ad defendendam armentur 688 patriam? Quod quia officio styli mei praeceptum est fieri, ordinatius puto posse historiam transigi, si, paulo altius repetens, a reditu imperatricis in Angliam post viri sui decessum seriem annorum contexam. Itaque primo vocata, ut decet, in auxilium Divinitate, rerum veritatem scripturus, nihilque offensae daturus aut gratiae, ita incipiam.689 LIBER PRIMUS. [Col.1393] QUIBUS DE CAUSIS IMPERATRICEM REX HENRICUS AB ALEMANNIA REVOCAVIT. [Col.1393B] ¤ 1. Anno Henrici regis Anglorum vicesimo sexto, qui fuit incarnationis Dominicae millesimus centesimus vicesimus sextus, Henricus imperator Alemannorum, cui praefati regis filia Matildis nupserat, in ipso aetatis et victoriarum flore obiit . Morabatur eo tempore rex noster Normanniae, ob pacificandos, si qui in eis partibus fierent, motus; qui, ubi primum obitum generi accepit, non multo post honoratis viris a se missis filiam revocavit. Invita, ut aiunt, imperatrix rediit, quod dotalibus regionibus consueta esset, et multas ibidem possessiones haberet. Constat certe aliquos Lotharingorum et Longobardorum principes succedentibus [Col.1393C] annis plus quam semel Angliam venisse, ut eam sibi dominam requirerent; verumtamen fructu laborum caruisse, cogitante rege ut filiae connubio 690 inter se et Andegavensem comitem pacem componeret. Mirum enim in modum vir ille, omnium regum quos nostra et etiam patrum nostrorum tenet memoria maximus, suspectam tamen semper habuit Andegavensium potentiam. Hinc est quod sponsalitia quae Willelmus nepos suus, comes postea Flandriae, cum filia comitis Andegavensis Fulconis, postea regis Ierosolymorum, contracturus esse videbatur , dissolvit et cassavit. Hinc est quod aliam ejusdem filiam filio suo Willelmo impubi vixdum adolescenti conjunxit . Hinc est quod hanc filiam suam (de qua incepimus loqui), post [Col.1393D] imperatorium thorum, ejusdem Fulconis filio nuptum [Col.1394B] collocavit, sicut sermo procedens dicere perget.DE CONCILIO HABITO LONDON. ¤ 2. Anno vicesimo septimo regni sui rex Henricus Angliam venit mense Septembri (A. D. 1126), adducens secum filiam suam. Proximo vero Natali Domini convocato apud Londoniam magno cleri et optimatum numero, uxori suae, filiae ducis Lovannensis, quam post obitum Matildis duxerat, comitatum Salopesbiriae dedit: quam videlicet foeminam dolens non concipere, dum et perpetuo sterilem fore timeret, de successore regni merito anxius cogitabat. De qua re antea multum diuque considerato consilio, tunc in eodem concilio omnes totius Angliae optimates, episcopos etiam [Col.1394C] et abbates, sacramento adegit et obstrinxit, ut, si ipse sine haerede masculo decederet, Matildem filiam suam quondam imperatricem incunctanter 691 et sine ulla retractione dominam susciperent: praefatus quanto incommodo patriae fortuna Willelmum filium suum sibi surripuisset, cui jure regnum competeret: nunc superesse filiam, cui soli legitima debeatur successio, ab avo, avunculo, et patre regibus; a materno genere multis retro seculis. Siquidem ab Egbirto rege West-Saxonum, qui primus caeteros insulae reges vel expulit vel subegit, anno Dominicae incarnationis octingentesimo , sub quatuordecim regibus, usque ad ejusdem incarnationis annum millesimum quadragesimum tertium , quo rex Edwardus [Col.1394D] in regnum sullimatus est. Nec unquam ejusdem [Col.1395A] regalis sanguinis linea defecit, nec in successione regni claudicavit. Porro Edwardus illius progeniei ultimus, idemque et praeclarissimus, proneptem suam margaritam ex fratre Edmundo Ireneside, Malcolmi regis Scottorum nuptiis copulavit ; quorum filiam fuisse Matildem, hujus imperatricis matrem, constat .DE SACRAMENTO QUOD PRIMATES ANGLIAE FECERUNT IMPERATRICI. ¤ 3. Juraverunt ergo cuncti, quicunque in 692 eodem concilio alicujus viderentur esse momenti; primo Willelmus Cantuariae archiepiscopus, mox caeteri episcopi, nec minus abbates. Laicorum primus juravit David rex Scotiae, ejusdem imperatricis avunculus; tunc Stephanus comes Moritonii [Col.1395B] et Bononiae, nepos Henrici regis ex sorore Adala: mox Robertus regis filius, quem ante regnum susceperat, et comitem Gloecestrae fecerat; data ei in matrimonium Mabilia, spectabili et excellenti foemina, domina tum viro morigera, tum etiam foecunditate numerosae et pulcherrimae prolis beata . Notabile, ut dicitur , fuit certamen inter Robertum et Stephanum, dum aemula laude virtutum inter se contenderent quis eorum prior juraret; illo privilegium filii, isto dignitatem nepotis spectante. Ita obstrictis proceribus omnibus fide et sacramento, tunc quidem a quoque in sua discessum est. Post Pentecosten vero (A. D. 1127) misit rex filiam in Normanniam, jubens eam per Rothomagensem archiepiscopum desponsari [Col.1395C] filio praedicti Fulconis, adolescenti magnae nobilitatis et praedicandi roboris: nec distulit quin ipse quoque Normanniam navigaret, eosque matrimonio conjungeret . Quo facto, quodam vaticinio omnes praedicabant ut post mortem ejus a sacramento desciscerent. Ego Rogerium Salesbiriensem episcopum saepe dicentem audivi, ÇSolutum [Col.1396A] 693 se sacramento quod imperatrici fecerat: eo enim pacto se jurasse, ne rex praeter consilium suum et caeterorum procerum filiam cuiquam nuptum daret extra regnum. Ejus matrimonii nullum auctorem, nullum fuisse conscium, nisi Robertum comitem Gloecestrae, et Brianum filium comitis, et episcopum Luxoviensem.È Nec vero haec idcirco dixerim quod credam vera fuisse verba hominis, qui se unicuique tempori pro volubilitate fortunae accommodare nosset; sed sicut verax historicus opinionem provincialium scriptis appono.DE OBITU HONORII PAPAE, ET DE CONTENTIONE ELIGENDI APOSTOLICI. ¤ 4. Reliquos annos vitae et regni Henrici regis [Col.1396B] breviter percensere libet; ut nec rerum cognitione fraudentur posteri, nec his quae minus ad hanc historiam pertinent prolixius immorari videar. Anno vicesimo octavo (A. D. 1129) rediit in Angliam rex a Normannia. Anno vicesimo nono quiddam accidit in Anglia quod mirum videatur crinitis nostris, qui, obliti quid nati sunt, libenter se in 694 muliebris sexus habitum transformant . Quidam provincialium militum, magno crinium luxu superbiens conscientiaque stimulante perterritus, visus est sibi videre in somniis quasi aliquis eum capillorum suorum criniculis suffocaret; quare, somno excussus, quicquid superfluebat comarum cito abscidit. Cucurrit exemplum per Angliam, et (sicut recens poena mentem movere [Col.1396C] solet) omnes pene milites ad justum modum crines suos recidi aequanimiter tulerunt. Sed non diu stetit haec sanctitas; vix enim anno elapso, cuncti, qui sibi curiales esse videbantur, in prius vitium reciderunt: longitudine capillorum cum foeminis certabant, et, ubi crines deficiunt, involucra quaedam innodabant; obliti vel potius ignari sententiae apostolicae, [Col.1397A] ÇVir si comam nutrierit, ignominia est illi .È Anno tricesimo (A. D. 1130) rex Henricus transiit in Normanniam. Eo anno defuncto papa Honorio (14 Feb.), magna contentione eligendi apostolici Romana fluctuavit Ecclesia. Erant tunc in eadem urbe duo famosissimi cardinales, Gregorius diaconus sancti Angeli, et Petrus presbyter cardinalis, filius Leonis Romanorum principis: ambo literis et industria insignes; nec erat facile 695 discernere populo quisnam eorum justius eligeretur a clero. Praevenit tamen pars quae favebat Gregorio ut pontifex ordinatus vocaretur Innocentius: sparsus est etiam rumor in plebem quod adhuc Honorius spiraret, et ita fieri praeciperet. Auctores fuerunt hujus ordinationis Willelmus Praenestinus [Col.1397B] episcopus. Mathaeus Albanensis, Conradus Sabinensis, Johannes Hostiensis, Petrus Cremensis de titulo sancti Chrysogoni, Haimericus cancellarius. At vero pars altera, sepulto jam Honorio, annitentibus fratribus Petri, locupletissimis Romanorum et potentissimis, eum electum et sacratum vocavit Anacletum. Maximus hujus ordinationis hortator et auctor Petrus Portuensis episcopus fuit: cujus epistolam si posuero, ea omnem controversiam aperiet, pronior tamen in Anacletum.EPISTOLA PETRI PORTUENSIS DE EADEM CONTENTIONE. ¤ 5. ÇPetrus Portuensis episcopus, quatuor episcopis Willelmo Praenestino, Mathaeo Albanensi, Conrado Sabinensi, Johanni Ostiensi.[Col.1397C] ÇQuanta sit pro vobis tribulatio cordis mei, ille solus novit qui omnia novit: vobis quoque meis literis cognitum saltem jam ex parte fuisset, nisi ecclesiae sententia et communis auctoritas prohiberet. De commendatione seu vituperatione personarum de quibus nunc sermonum varietas agitatur, non est hujus temporis judicare: est qui quaerat et judicet. Si tamen quisquam praesto fuerit accusare, praesto erit et qui debeat respondere; praesertim cum in vestro et meo, immo in totius ecclesiae conspectu, uterque sapienter vixerit et honeste, et quae officii sui erant plena hucusque exercuerit libertate. Abstinere vos potius convenit a sermonibus otiosis et verbis praecipitationis: 696 si de rumoribus agitur, longe se aliter habent res quam vestrae apud me litterae protestantur. [Col.1397D] Ad haec, si verba quae posuistis, si ordinis rationem attenditis, (ut, salva reverentia vestra, loquar,) factionem illam vestram qua confidentia, qua fronte, electionem vocare praesumitis? Cur illum vestrum dicitis ordinatum, cum prorsus in causa ejus ordo non fuerit? Siccine didicistis papam eligere? in angulo, in abscondito, in tenebrosis et umbra mortis? Si mortuo papae vivum succedere volebatis , cur mortuum vivere praedicabatis? multo melius erat mortuo humanitatem impendere, et [Col.1398A] sic de vivi solatio cogitare. Sed ecce, dum de mortuo solatium vivo requiritis, et vivum et mortuum pariter suffocastis. Postremo, nec vestrum, sicut nec meum, fuit eligere, sed potius electum a fratribus spernere vel approbare. Quod igitur, neglecto ordine, contempto canone, spreto etiam ipso a vobis condito anathemate, me inconsulto priore vestro, inconsultis etiam fratribus majoribus et prioribus, nec etiam vocatis aut expectatis, cum essetis novitii et in numero brevi paucissimi, facere praesumpsistis, pro infecto habendum esse, et nihil omnino existere, ex ipsa vestra aestimatione potestis advertere. Cito autem nobis Dominus affuit, et viam qua errori vestro contraire possemus ostendit; fratres siquidem vestri cardinales (quorum praecipua [Col.1398B] est in electione potestas) cum clero, universo expetente populo, cum honoratorum consensu, in luce, in manifesto, unanimi voto et desiderio, elegerunt dominum Petrum cardinalem in Romanum pontificem Anacletum. Hanc ego electionem canonice celebratam 697 conspexi, et auctore Deo confirmavi. Hunc ecclesia suscipit et veneratur: hunc per Dei gratiam episcopi, abbates, principes, capitanei, et barones, quidam per se ipsos, quidam per nuncios suos, videntibus nobis frequentant. Depraedationem illam et crudelitatem, quam praetenditis, non videmus, Quicunque ad eum pro responsis seu negotiis suis veniunt benigne suscipiuntur, benignius revertuntur. Redite, jam redite ad cor: nolite schisma in Ecclesia facere; ad animarum subversionem [Col.1398C] nolite ulterius laborare: teneat vos timor Dei , non pudor seculi. Nunquid qui dormit, non adjiciet ut resurgat? desistite jam mendaciis, in quibus impii spem suam ponere consuerunt. Dominus Tiburtius in scriptis suis cum juramento testificatus est, dicens quod ego diaconum sancti Angeli solum idoneum judicavi ad pontificatus ordinem. Videat ipse quid dixerit: ego in occulto locutus sum nihil; non est aliquis qui hoc verbum ab ore meo unquam audierit. Haec fuit sententia mea semper, ut non nisi sepulto papa de successoris persona mentio haberetur. Unitatem ecclesiae tenui et tenebo: veritati et justitiae adhaerere curabo, confidenter sperans quia justitia et [Col.1398D] veritas liberabit me.ÈSic praedictus Petrus Portuensis , Petro Leoni pronior, scripsit. Nec vero pars altera cessabat quin et ipsum Petrum catulum leonis diceret, et fautores ejus factionis complices nominaret. Et illi quidem varia inter se dubiis de rebus agebant. Innocentius vero exclusus Roma, transcensis Alpibus, Galliam contendit. Ibi ab 698 omni citramontana ecclesia incunctanter susceptus est: quin etiam et rex Henricus, [Col.1399A] qui non leviter a sententia quam semel proposuisset dejici nosset, illi apud Carnotum ultro manus dedit; et apud Rothomagum non modo suis, sed et optimatum et etiam Judaeorum, muneribus eum dignatus est . Nec vero Innocentius, quamvis ab Anglorum et Francorum regibus, simul et ab imperatore Alemannorum, valde juvaretur, nunquam tamen quiete potiri potuit, quod Anacletus Romanae sedem teneret Ecclesiae. At vero ipso Anacleto defuncto octavo praesumpti (ut dicebatur) sui episcopatus anno (25 Jan. A. D. 1138), dominus Innocentius inconcussa ad hoc tempus pace apostolica fruitur dignitate .¤ 6. Anno tricesimo primo (A. D. 1131) regni sui rediit rex in Angliam. Imperatrix quoque [Col.1399B] eodem anno natali solo adventum suum exhibuit; habitoque non parvo procerum conventu apud Northamtonam, priscam fidem apud eos qui dederant novavit, ab his qui non dederant accepit. Eodem anno Lodowicus rex Francorum, et in senium vergens et nimia corpulentia gravis, filium coronari jussit ut regni successorem: quo non multo post casu equi exanimato, alterum per manum pontificis Romani diademate insignivit. Is, ut ferunt , ab antiqua Francorum fortitudine non 699 degenerans, etiam Aquitaniam juri suo per uxoris dotale foedus acquisivit; quam post Ludovicum, Karoli magni filium, in proprio dominatu Francorum reges non habuisse noscuntur.DE LUE PECORUM. [Col.1399C] ¤ 7. Anno tricesimo primo regni Henrici (A. D. 1132) infesta lues domesticorum animalium totam pervagata est Angliam: plenae porcorum harae subito vacuabantur; integra boum praesepia repente destituebantur. Duravit sequentibus annis eadem pestis, ut nulla omnino totius regni villa, hujus miseriae immunis, alterius incommoda ridere posset. Tunc etiam contentio inter Bernardum episcopum Menevensem et Urbanum Landavensem de jure parochiarum, quas idem Urbanus illicite usurpaverat, aeterno fine sopita est: tot enim ad curiam Romanam appellationibus, tot itinerum expensis, tot causidicorum [Col.1400A] conflictibus multis annis ventilata, tandem aliquando morte Urbani apud Romam soluta, vel potius decisa est; nam et apostolicus, aequitate rei perpensa, religioni et justitiae Menevensis episcopi qua decebat sententia satisfecit. Eodem etiam anno Willelmus archiepiscopus Cantuariae legationem in Angliam Romanae sedis indulgentia, personaliter impetravit.DE TRANSITU REGIS HENRICI ET DE MORTE EJUS. ¤ 8. Anno tricesimo secundo regni pridie 700 transacto, Henricus nonis Augusti (A. D. 1133) (quo die quondam apud Westmonasterium coronae culmen acceperat Normanniam navigavit. Ultimus ille fatalisque regi transitus fuit. Mira tunc prorsus providentia [Col.1400B] Deitatis rebus allusit humanis, ut eo die navem ascenderet, nunquam iterum reversurus, quo dudum coronatus fuerat, tam diu et tam feliciter regnaturus. Erant tunc (ut dixi) nonae Augusti; et feria quarta prosecuta sunt elementa dolore suo extremum tanti principis transitum. Nam et sol ipsa die, hora sexta , tetra ferrugine (ut poetae solent dicere) nitidum caput obtexit, mentes hominum defectione sua terrens : et feria sexta proxima, primo mane, tantus terrae motus fuit ut penitus subsidere videretur, horrifico sono sub terra ante audito. Vidi ego et in eclipsi stellas circa solem; et in terrae motu parietem domus in qua sedebam, bifario impetu elevatum, tertio resedisse. [Col.1400C] Fuit ergo rex in Normannia triennio continuo, et tanto plus quantum est inter nonas Augusti, quo die [dictum est ] mare transivit, et Kalendas Decembris (1 Dec. A. D. 1135), qua nocte decessit. Nec vero dubitandum, multa eum, quae non immerito scribi deberent, in Normannia gessisse; sed consilium fuit praeterire quae ad nostram notitiam non integre pervenere. Opiniones reditus ejus in Angliam multae; sive fato quodam, sive divina voluntate, omnes frustratae. Regnavit ergo annis triginta quinque, 701 et a nonis Augusti usque ad kalendas Decembris; id est, mensibus quatuor, diebus quatuor minus . Apud [Col.1401A] Liuns exercitio venationis intentus, valetudine adversa correptus decubuit. Qua in deterius crescente, evocavit ad se Hugonem , quem primo ex priore de Lewis abbatem apud Radingas, mox Rothomagi archiepiscopum, fecerat; merito sibi, et haeredibus suis, pro tantis beneficiis obnoxium. Optimates rumor suae aegritudinis celeriter contraxit. Affuit et Robertus filius ejus, comes Gloecestrae, qui, pro integritate fidei et virtutis eminentia, victuram in omne seculum memoriam sui nominatim promeruit. A quibus de successore interrogatus, filiae omnem terram suam citra et ultra mare legitima et perenni successione adjudicavit; marito ejus subiratus, quod eum et minis et injuriis aliquantis irritaverat. Septimo incommodi die [Col.1401B] transacto, nocte jam intempesta naturae cessit. Cujus magnanimos mores hic dicere supersedeo, quia in quinto libro regalium gestorum plenissime illos contexui: quam Christiane autem obierit, haec subsequens epistola supradicti Rothomagensis archiepiscopi docebit.EPISTOLA ROTHOMAGI ARCHIEPISCOPI DE OBITU REGIS HENRICI. ¤ 9. ÇDomino et patri suo Innocentio papae, servus Hugo Rothomagensis sacerdos, obedientiae 702 debitum.ÇDe domino meo rege, non sine dolore memorando, piae paternitati vestrae notificandum duximus; qui, subita praeventus aegritudine, nos, missis quam citissime legatis suis, aegritudinis [Col.1401C] solatiis voluit interesse. Venimus ad ipsum, et cum ipso plenum moeroribus confecimus triduum. Prout ei dicebamus, ipse ore proprio sua fatebatur peccata, et manu propria pectus suum percutiebat, et malam voluntatem dimittebat. Consilio Dei, et nostro, et episcoporum, emendationem vitae suae observaturum sese promittebat. Sub ista promissione, eo firmiter annuente , pro nostro officio tertio eum et per triduum absolvimus. Crucem Domini adoravit, corpus et sanguinem Domini devote suscepit; eleemosynam suam disposuit, ita dicendo: Solvantur debita mea reddantur liberationes et solidatae quibus debeo; reliqua indigentibus distribuantur. Utinam sic fecissent qui thesauros ejus [Col.1401D] tenebant et tenent! Tandem illi auctoritatem de unctione infirmorum, quam Ecclesia a beato Jacobo apostolo suscepit, studiose proposuimus; et ipsius pia petitione oleo sancto eum inunximus. Sic in pace quievit: pacem det ei Deus, quia pacem dilexit!ÈQUOMODO CORPUS REGIS HENRICI EXINTERATUM EST. ¤ 10. Haec praefatus Rothomagensis archiepiscopus [Col.1402A] de fide regis Henrici morientis vere contestatus est. Funus regaliter curatum, proceribusque vicissim portantibus Rotomagum usque delatum 703 est. Illic in quodam recessu ecclesiae majoris exinteratum est, ne diuturnitate corruptum nares assidentium vel astantium exacerbaret: reliquiae interaneorum in coenobio sanctae Mariae de Pratis juxta urbem humatae; quod ipse, ut audio, a matre sua inchoatum, non paucis compendiis honoraverat. Corpus Cadomi servatum, quousque serenas auras paulo clementior hyems inveheret, quae tum aspera inhorrebat.DE STEPHANO REGE IN REGNUM PROMOTO. ¤ 11. Interea Stephanus comes Moritonii et Bononiae, nepos regis Henrici (ut supra dixi), qui post [Col.1402B] regem Scotiae primus laicorum fidem suam imperatrici obstrinxerat, in Angliam per Witsand maturavit adventum. Imperatrix certis ex causis, simul et frater ejus Robertus comes Gloecestrae, cum omnibus pene proceribus, redire in regnum distulerunt. Quaedam tamen castella in Normannia, inter quae praecipuum Danfrontum, partibus haeredis se applicuere. Constat sane illo die quo Stephanus appulsus est Angliam, summo mane, contra naturam hyemis in regionibus nostris, terricrepum sonum tonitrui cum horrendo fulgure fuisse, ut paulo minus mundus solvi aestimaretur. Ille, ubi a Londoniensibus et Wintoniensibus in regem exceptus est, etiam Rogerum Salesbiriensem episcopum et Willelmum [Col.1402C] de Ponte Arcus, custodes thesaurorum regalium, ad se transduxit. Ne tamen veritas celetur posteris, omnes ejus conatus irriti fuissent, nisi Henricus frater ejus, Wintoniensis episcopus, qui modo apostolicae sedis legatus est in Anglia, placidum ei commodasset assensum; 704 spe scilicet captus amplissima quod Stephanus avi sui Willelmi in regni moderamine mores servaret, praecipueque in ecclesiastici vigoris disciplina. Quapropter districto sacramento, quod a Stephano Willelmus Cantuariensis archiepiscopus exegit de libertate reddenda Ecclesiae et conservanda, episcopus Wintoniensis se mediatorem et vadem apposuit. Cujus sacramenti tenorem, postea scripto inditum, loco suo non praetermittam.DE CORONATIONE REGIS STEPHANI, ET DE MORIBUS EJUS. [Col.1402D] ¤ 12. Coronatus est ergo in regem Stephanus Angliae undecimo kalendas Januarii , Dominica (22 Dec., A. D. 1125), tribus episcopis praesentibus, archiepiscopo, Wintoniensi, Salesbiriensi, nullis abbatibus, paucissimis optimatibus, vicesima secunda [Col.1403A] die post excessum avunculi, anno Dominicae incarnationis millesimo centesimo tricesimo quinto. Vir quidem impiger sed minus prudens , armis strenuus, immodici animi ad quaelibet ardua inchoanda, lenis et exorabilis hostibus, affabilis omnibus: cujus cum dulcedinem in promissis suspiceres, veritatem tamen dictorum et promissorum efficaciam desiderares; unde fratris consilium non multo post lapso tempore postponebat, cujus (ut dixi) auxilio munitus, et adversantes summoverat, et ad regnum ascenderat.DE HUMATIONE REGIS HENRICI. ¤ 13. Anno Dominicae incarnationis millesimo centesimo tricesimo sexto, postea , 705 regis Henrici corpus, lenibus flabris spirantibus, statim post [Col.1403B] Natale Domini impositum navi Angliam devectum est; et apud Radingense coenobium (quod et foris praediorum magnitudine, et intus religiosorum monachorum ordine decoraverat), praesente regni successore, humatum est. Postea vero rex Stephanus in Northanhumbriam paulo ante Quadragesimam contendit, ut David regem Scotiae, qui diversa sentire dicebatur, conveniret: nec vero difficulter ab eo quod voluit impetravit, quia et ille morum lenitate, et propiori jam senectute infractus, libenter in etium vel verae vel simulatae pacis concessit.DE ADVENTU ROBERTI COMITIS GLOECESTRAE IN ANGLIAM. ¤ 14. Eodem anno post Pascha Robertus comes Gloecestrae, cujus prudentiam rex Stephanus maxime [Col.1403C] verebatur, venit in Angliam. Is, dum esset in Normannia, multa cogitatione fatigarat animum quidnam sibi super hoc negotio statuendum putaret: si enim regi Stephano subderetur, contra sacramentum quod sorori fecerat fore videbat; si refragaretur, nihil sorori vel nepotibus profuturum, sibi certe immaniter nociturum, intelligebat. Habebat enim (ut supra tetigi) rex immensam vim thesaurorum, quos multis annis rex Henricus avunculus suus aggesserat ; aestimabantur denarii, et hi exquisitissimi , 706 fere ad centum millia libras: erant et vasa tam aurea quam argentea magni ponderis et inaestimabilis pretii, et antiquorum regum, et Henrici potissimum, prudentia congesta. Hanc [Col.1403D] copiam gazarum habenti auxiliatores deesse non poterant; praesertim cum esset ipse in dando diffusus, et (quod minime principem decet) prodigus. Currebatur ad eum ab omnium generum militibus, [Col.1404A] et a levis armaturae hominibus, maximeque ex Flandria et Brittannia. Erat genus hominum rapacissimum et violentissimum, qui nihil pensi haberent vel coemeteria frangere vel ecclesias expoliare ; religiosi quinetiam ordinis viros non solum equis proturbare, sed et in captionem abducere: non solum advenae, sed etiam indigenae milites, qui pacem regis Henrici oderant, quod sub ea tenui victu vitam transigebant. Hi omnes gratanter principi assenserant, quem levi negotio ad sua commoda inflectere possent, provincialium dispendio suas fortunas urgentes. Erat praeterea Stephanus, cum esset comes, facilitate morum, et communione jocandi, considendi, convescendi etiam cum infimis, amorem tantum demeritus quantum vix mente aliquis [Col.1404B] concipere queat: et jam omnes proceres Angliae in ejus assensum pronis mentibus transierant. Erat igitur anxius prudentissimus comes ut illos delicti coargueret, et ad saniorem sententiam praesenti colloquio revocaret, nam viribus obviare 707 nulla propter praefatas causas dabatur facultas: cui nimirum nec in Angliam venire liberum erat, nisi, quasi defectionis eorum particeps, mentis suae arcanum ad tempus dissimularet. Itaque homagium regi fecit sub conditione quadam, scilicet, quamdiu ille dignitatem suam integre custodiret et sibi pacta servaret; spectato enim jamdudum regis ingenio, instabilitatem fidei ejus praevidebat.DE SACRAMENTO QUOD REX STEPHANUS FECIT DE SERVANDA JUSTITIA ET PRIVILEGIIS ET LEGIBUS REGNI. [Col.1404C] ¤ 15. Eodem anno, non multo post adventum comitis, juraverunt episcopi fidelitatem regi quamdiu ille libertatem ecclesiae et vigorem disciplinae conservaret. Ipse quoque juravit juxta tenorem scripti quod sic habetur in subditis: ÇEgo Stephanus, Dei gratia, assensu cleri et populi, in regem Angliae electus, et a domino Willelmo archiepiscopo Cantuariae et sanctae ecclesiae Romanae legato consecratus, et ab Innocentio sanctae Romanae sedis pontifice postmodum confirmatus, respectu et amore Dei sanctam ecclesiam liberam esse concedo, et debitam reverentiam illi confirmo. Nihil me in ecclesia, vel in rebus ecclesiasticis, simoniace acturum vel permissurum esse promitto. Ecclesiasticarum personarum [Col.1404D] et omnium clericorum, et rerum eorum, justitiam et potestatem, et distributionem bonorum ecclesiasticorum, in manu episcoporum esse perhibeo et confirmo. Dignitates ecclesiarum privilegiis [Col.1405A] earum confirmatas, et consuetudines earum antiquo tenore habitas, inviolate manere statuo et confirmo . Omnes ecclesiarum 708 possessiones et tenuras, quas die illa habuerunt qua Willelmus rex avus meus fuit vivus et mortuus, sine omnium calumniantium reclamatione, eis liberas et absolutas esse concedo. Si quid vero de habitis aut possessis ante mortem regis, quibus modo careat, ecclesia deinceps repetierit, indulgentiae et dispensationi meae vel discutiendum vel restituendum reservo. Quaecunque vero post mortem regis, liberalitate regum, largitione principum, oblatione vel comparatione vel qualibet transmutatione fidelium, collata sunt, confirmo pacem me et justitiam in omnibus facturum, et pro posse meo conservaturum, promitto. [Col.1405B] Forestas quas Willelmus rex avus meus, et Willelmus secundus avunculus meus, instituerunt et tenuerunt, mihi reservo: caeteras omnes, quas Henricus rex superaddidit, ecclesiis et regno quietas reddo et concedo. Si quis autem episcopus vel abbas, vel alius ecclesiasticus , ante mortem suam rationabiliter sua distribuerit, vel distribuenda statuerit, firmum manere concedo: si vero morte praeoccupatus fuerit, pro salute animae ejus ecclesiae consilio eadem fiat distributio. Dum vero sedes propriis fuerint pastoribus vacuae, et ipsae et omnes earum possessiones 709 in manu et custodia clericorum et proborum hominum ejusdem ecclesiae committantur, donec pastor canonice substituatur. Omnes exactiones, et meschenningas, et injustitias, [Col.1405C] sive per vicecomites vel per alios quoslibet male inductas, funditus extirpo. Bonas leges, et antiquas et justas consuetudines in murdris, et placitis, et aliis causis observabo, et observari praecipio et constituo. Apud Oxeneford, anno incarnationis Domini millesimo centesimo tricesimo sexto, regni mei primo.ÈQUOD REX STEPHANUS OMNIA HAEC QUAE JURAVERAT PERPERAM MUTAVIT, ¤ 16. Nomina testium, qui multi fuerunt, apponere fastidio; quia pene omnia ita perperam mutavit, quasi ad hoc tantum jurasset ut praevaricatorem sacramenti se regno toti ostenderet. Liceat enim mihi, pace mansuetissimi hominis, verum [Col.1405D] non occulere; qui, si legitime regnum ingressus fuisset, et in eo administrando credulas aures malevolorum susurris non exhibuisset, parum ei profecto [Col.1406A] ad regiae personae decorem defuisset. Itaque sub eo aliquarum ecclesiarum thesauri direpti, possessiones terrarum Iaicis datae; ecclesiae clericorum alienis venditae; episcopi capti, et res suas abalienare coacti; abbatiae, vel amicorum gratia, vel relaxatione debitorum, indignis concessae. Sed haec non tam illi, quam consiliariis ejus, ascribenda puto; qui persuadebant ei, nunquam eum debere carere denariis dum monasteria essent referta thesauris.710 DE TRANSITU REGIS STEPHANI ET ROBERTI COMITIS GLOECESTRAE IN NORMANNIAM, ET DE INSIDIIS HABITIS A REGE IN COMITEM. ¤ 17. Anno Dominicae incarnationis millesimo centesimo tricesimo septimo , rex, primo tempore [Col.1406B] Quadragesimae, transiit mare. Comes etiam, pertentatis illorum et cognitis animis quos datae fidei tenaciores esse noverat, dispositoque quid deinceps agendum decerneret, ipso die Paschae mare ingressus, plenaque felicitate in terram evectus est. Nec multo post, malignitatem adversae fortunae paulo minus expertus est; rex enim eum, incentore quodam Willelmo de Ipre, insidiis intercipere conatus est. Comes autem eas per quendam insidiarum conscium praemunitus, paratos sibi evitavit dolos; et curia, quo saepe invitabatur, aliquantis diebus abstinuit. Rex, consternatus animo quod insidiis parum profecisset, astutia agendum ratus, serenitate vultus et gratuita confessione magnitudinem culpae attenuare studuit. Juravit tamen [Col.1406C] verbis pro placito comitis conceptis, se nunquam ulterius tanto sceleri affuturum; et ut magis in gratiam reciperetur, manu archiepiscopi Hugonis Rothomagensis in manum Roberti missa, sacramentum solidavit. Et haec quidem egit ille; sed nunquam plenam ei exhibuit amicitiam, cujus semper suspectam habebat potentiam: itaque coram comite pulchre jocundeque comitem illum appellans, retro maledicis verbis mordebat, et quibus poterat possessionibus vellicabat. Robertus quoque, arte artem eludens, occultabat fronte animum; 711 pacificeque regem in regnum redire dimittens, ipse commodis suis in Normannia manens intendit. Ita Stephano multis tumultibus in Anglia [Col.1406D] impedito, et nunc super hos , nunc super alios irruente, ut merito illi quod de Ismahele dictum est coaptari posset, Çquia manus omnium contra illum [Col.1407A] et illius contra omnes,È Robertus toto anno illo securum in Normannia egit otium. Rex prompte contra sibi resistentes crebro (ut ferebatur) dicere solebat: ÇCum me in regem elegerint, cur me destituunt? per nascentiam Dei, nunquam rex dejectus appellabor!È Robertus, quasi positus in specula , rerum providebat exitum; et ne de juramento, quod sorori fecerat, erga Deum et homines perfidiae notaretur, sedulo cogitabat.QUOMODO ET QUIBUS DE CAUSIS ROBERTUS COMES HOMAGIUM REGIS ABDICAVIT. ¤ 18. Anno incarnationis Dominicae millesimo centesimo tricesimo octavo, intestinis dissidiis Anglia quatiebatur: multi siquidem, quos nobilitas [Col.1407B] generis, vel magnitudo animi, vel potius viridioris aetatis audacia, ad illicita praecipitabat, a rege, hi praedia, hi castella, postremo quaecunque semel collibuisset, petere non verebantur; quae cum ille dare differret, excusata mutilatione regni, vel quod eadem alii calumniarentur aut etiam possiderent, illi continuo ira commoti castella contra eum obfirmabant, praedas ingentes ex ejus terris agebant. Nec vero ille aliquorum defectione frangebatur animo; sed modo hic, modo illic subitus aderat, semperque suo magis quam resistentium damno rem conficiebat: multis 712 enim et magnis laboribus suis in cassum effusis, datis vel honoribus vel castellis, simulatam ad tempus pacem ab illis promerebat. [Col.1407C] Denique multos etiam comites, qui ante non fuerant, instituit; applicitis possessionibus et redditibus quae proprio jure regi competebant. Erant illi avidiores ad petendum, et is profusior ad dandum; quia fama per Angliam volitabat, quod comes [Col.1408A] Gloecestrae Robertus, qui erat in Normannia, in proximo partes sororis foret adjuturus, rege tantummodo ante diffidato. Nec fides rerum famae levitatem destituit: celeriter enim post Pentecosten, missis a Normannia suis regi, more majorum amicitiam et fidem interdixit, homagio etiam abdicato; rationem praeferens quam id juste faceret, quia et rex illicite ad regnum aspiraverat, et omnem fidem sibi juratam neglexerat, ne dicam mentitus fuerat; ipsemet quin etiam contra legem egisset, qui, post sacramentum quod sorori dederat, alteri cuilibet ea vivente se manus dare non erubuisset. Animabant nimirum mentem ejus multorum religiosorum responsa, quos super negotio consuluerat: Nullo modo eum posse sine ignominia [Col.1408B] vitam praesentem transigere, vel mereri beatitudinem futurae, si paternae necessitudinis sacramentum irritum haberet. Ad haec etiam apostolici decreti prae se tenorem ferebat, praecipientis ut sacramento, quod praesente patre fecerat, obediens esset; cujus decreti paginam posteriori libello indicere curabo. Haec vir ille, qui plena satietate literarum scientiam combiberat, magno fructu sibi fore in posterum sciebat. Caeterum, rex aegre ferens comitis magnanimitatem, omnibus 713 eum possessionibus in Anglia quibus poterat privavit , et quaedam ejus castella complanavit. Solum Bristowia remansit, ut non solum hostes expelleret, sed etiam crebris regem incursionibus fatigaret. Sed quia primum librum Novellae Historiae a reditu [Col.1408C] imperatricis (post mortem mariti) ad patrem hucusque protraxisse suffecerit, nunc secundum ordiemur, ab eo anno quo eadem virago in Angliam venit, jus suum contra Stephanum assertura.714-715 LIBER SECUNDUS. [Col.1407] ¤ 19. Anno Dominicae incarnationis millesimo centesimo tricesimo nono, venenum malitiae, diu in animo regis Stephani nutritum, tandem erupit in publicum. Serebantur in Anglia rumores jam jamque [Col.1407D] adventurum e Normannia comitem Robertum cum sorore; qua spe cum multi a rege non solum animo, sed et facto, deficerent, ipse dispendia sua multorum injuriis sarciebat . Plures etiam, pro sola suspicione diversarum contra se partium, in curia sua contra decus regium captos, et ad redditionem castellorum, et ad quascunque voluit conditiones, adduxit. Erant tunc duo in Anglia episcopi potentissimi, Rogerius Salesbiriensis, et nepos ejus ex [Col.1408C] fratre, Alexander Lindocoliensis. Alexander ad tutamen (ut dicebat) et dignitatem episcopii castellum de Niwewerche construxerat. Rogerius, qui aedificiorum constructione magnanimum se videri vellet, plura apud Scireburnam, et apud Divisas multum [Col.1408D] terrarum aedificiis amplexus, turritas moles erexerat. Apud Malmesbiriam in ipso 716 coemeterio, ab ecclesia principali vix jactu lapidis, castellum Salesbiriae, quod cum regii juris proprium esset, ab Henrico rege impetratum, muro cinctum custodiae suae attraxerat. His moti quidam potentes laici, qui se a clericis et opum congerie et municipiorum magnitudine superatum iri dolerent, [Col.1409A] caecum intra pectora vulnus alebant invidiae. Itaque conceptas querimonias regi effundunt: Episcopos, oblitos ordinis, in castellis aedificandis insanire. Nulli dubium esse debere quin haec ad perniciem regis fierent omnia, dum illi, statim ut venisset imperatrix, cum traditione castellorum dominae occurrerent, paternorum scilicet beneficiorum memoria inducti. Praeveniendos ergo citius, et ad deditionem munitionum arctandos; alioquin regem seram poenitentiam acturum, cum in potestate hostium esse videret quae, si saperet, sibi apponere potuisset. Haec optimates saepius. Ille, quamvis eis nimio esset favore obnoxius, aliquandiu auribus suis blandientes dissimulavit audire; molliens dilationis amaritudinem, vel religionis in episcopis [Col.1409B] gratia, vel (quod magis opinor) suae detractionis invidia. Denique illorum, quae proceres suaserant, effectum non distulit cum primum volenti se occasio ingessit. Ea fuit hujusmodi.DE CAPTIONE EPISCOPORUM. ¤ 20. Apud Oxenefordum circa octavum kalendas Julii (Jun. 24) facto conventu magnatum, praedicti quoque pontifices advenerunt. Invitus valde Salesbiriensis hanc expeditionem incepit. Audivi, etenim eum dicentem verba in hanc sententiam: 717 ÇPer dominam meam sanctam Mariam (nescio quo pacto) reluctatur mens mea huic itineri! Hoc scio, quod ejus utilitatis ero in curia, cujus est equinus pullus in pugna.È Ita praesagiebat animus [Col.1409C] mala futura. Tunc, quasi fortuna videretur favere voluntati regis, concitatus est tumultus inter homines episcoporum et Alani comitis Brittanniae pro vendicandis hospitiis: eventu miserabili, ut homines episcopi Salesbiriensis ecclesiae , mensae assidentes, semesis epulis ad pugnam prosilirent. Primo maledictis, mox gladiis res acta. Satellites Alani fugati , nepos ejus paulo minus occisus: victoria non incruenta episcopalibus cessit; multis sauciatis, uno etiam milite interfecto . Rex, occasione accepta , per antiquos incentores conveniri jussit episcopos ut curiae suae satisfacerent de hoc, quod homines eorum pacem ipsius exturbassent: modus satisfactionis foret, ut claves castellorum suorum quasi fidei vades traderent. [Col.1409D] Illos ad satisfaciendum paratos, sed de deditione castellorum cunctantes, ne abirent arctius asservari praecepit. Ita Rogerium episcopum absque vinculis, [Col.1410A] cancellarium , qui nepos esse, vel plusquam nepos, ejusdem episcopi ferebatur, compeditum, duxit ad Divisas, si vel castellum recipere posset, multis et vix numerabilibus sumptibus, non (ut ipse 718 praesul dictabat) ad ornamentum, sed (ut se rei veritas habet) ad ecclesiae detrimentum, aedificatum. In ipsa obsessione castella Salesbiriae, Sciresburniae, Malmesbiriae regi data: ipsae Divisae post triduum redditae, cum sibi ultroneum jejunium episcopus indixisset, ut hac angustia sua animum episcopi Eliensis, qui eas occupaverat, flecteret. Nec Alexander episcopus Lindocoliensis obstinatius egit, redditione castellorum Niwerh et Eslefford liberationem mercatus.¤ 21. Hoc regis factum in diversas sententias [Col.1410B] solvit ora multorum. Quidam dicebant jure castellis alienatos episcopos videri, quae praeter scita canonum aedificassent: illos evangelistas pacis esse debere, non architectos domorum quae auctoribus maleficii forent refugium. Haec amplioribus rationibus et sermonibus agebat Hugo archiepiscopus Rothomagi, quantum illa facundia poterat maximus regis propugnator. Alii contra, quorum partibus assistebat Henricus Wintoniensis episcopus, sedis apostolicae in Anglia legatus, frater regis Stephani, ut ante dixi; quem nec fraterna necessitudo, nec periculi metus, a vero tunc exorbitare cogebat. Sic porro dicebat: ÇSi episcopi tramitem justitiae in aliquo transgrederentur, non esse regis, sed canonum judicium; sine publico et ecclesiastico concilio [Col.1410C] illos nulla possessione privari debuisse: regem id non rectitudinis zelo , sed commodi sui compendio fecisse; qui castella non ecclesiis, ex quarum 719 sumptibus et in quarum terris constructa erant, reddiderit, sed laicis, eisdemque parum religiosis contradiderit.È Ista vir ille tum privatim, tum etiam publice coram rege affirmans, ejusdemque aures de liberatione et restitutione pontificum appellans, omnem consumpsit operam, in nullo auditus: quapropter, vigorem canonum experiendum ratus, concilio, quod quarto kalendas Septembris (Aug. 29) celebraturus erat Wintoniae, fratrem incunctanter adesse praecepitDE CONCILIO HABITO PRO CAPTIONE EPISCOPORUM. [Col.1410D] ¤ 22. Dicto die omnes fere episcopi Angliae, cum Thetbaldo archiepiscopo Cantuariae qui Willelmo successerat, venerunt Wintoniam. Archiepiscopus [Col.1411A] Eboracensis Turstinus pro valetudine qua gravabatur, vix enim animi viribus corpus regebat, caeteri vero pro guerra, literis absentiam suam excusarunt. Lectum est primo in concilio decretum Innocentii papae, quo jam a kalendis Martii (si bene commemini) partes sollicitudinis suae idem apostolicus domino episcopo Wintoniensi jure legationis in Anglia injunxerat. Exceptum id summo favore, quod, diuturnitate temporis temperantiam suam ostendens episcopus, non se praerupta legatum promulgasset jactantia. Processit deinceps in concilio sermo ejusdem Latialiter, ad literatos habitus, de indignatione captionis episcoporum: quorum Salesbiriensis in camera curiae, Lindocoliensis in diversorio suo intercepti essent; Heliensis, exemplum simile veritus, [Col.1411B] veloci profugio ad Divisas se calamitati exemisset. ÇScetus miserabile regem ab incentoribus ita fuisse seductum, ut hominibus suis, praesertim episcopis, in curiae suae pace manus injici jussisset. Adjecta esset regio dedecori coelestis injuria, ut, sub obtentu culpae pontificum, ecclesiae 720 possessionibus suis spoliarentur. Sibi regis contra Dei legem excessum tanto dolori esse, ut mallet se multo dispendio et corporis et rerum suarum affici, quam episcopalem celsitudinem tanta indignitate dejici. Quin etiam regem de emendatione peccati multotiens commonitum , postremo concilii vocationem non abnuisse. Proinde archiepiscopus et caeteri consulerent in medium quid opus esset facto: se ad executionem consilii nec pro regis, qui sibi frater erat, [Col.1411C] amicitia, nec pro damno possessionum, nec etiam pro capitis periculo, defuturum.È¤ 23. Dum haec ille sensim per amplificationem exponit, rex, causae suae non diffisus, comites in concilium misit, quaerens cur vocatus esset. Responsum est a legato ex compendio: ÇNon debere illum, qui se Christi fidei subjectum meminisset, indignari si a ministris Christi ad satisfactionem vocatus esset, tanti reatus conscius quantum nostra secula nusquam vidissent. Gentilium quippe seculorum opus esset episcopos incarcerare, et possessionibus suis exuere. Dicerent ergo fratri, quod si consilio suo placidum commodare dignaretur assensum, tale illi Deo auctore largiretur, cui [Col.1411D] nec ecclesia Romana, nec curia regis Franciae, nec ipse comes Thetbaldus frater amborum (sapiens profecto vir et religiosus) ex ratione contraire posset, sed quod favorabiliter complecti deberent. Consulte vero in praesentiarum rex faceret, si vel rationem facti sui redderet, vel canonicum judicium subiret. Ex debito etiam oportere ut ecclesiae faveret, cujus sinu exceptus, non manu militum in regnum promotus fuisset.È Cum dicto comites [Col.1412A] egressi, 721 nec multo post cum responso reversi sunt. Comitabatur eos Albericus quidam de Ver, homo causarum varietatibus exercitatus. Is responsum regis retulit, et quantum potuit causam antistitis Rogerii (episcopus enim Alexander aberat , quem manutenuit gravavit; modeste tamen, sine ulla verborum contumelia: quamvis quidam comitum, astantes juxta, crebro loquelam ejus interrumperent, probra in episcopum jacientes.¤ 24. Haec ergo fuit summa dictorum Alberici: ÇMultis injuriis Rogerium episcopum affecisse regem Stephanum: rarissime ad curiam venisse quin homines sui, de ejus potentia praesumentes, seditiones movissent. Qui cum saepe alias, tum nuper apud Oxenefordum fecissent impetum in [Col.1412B] homines et in ipsum nepotem comitis Alani; in homines etiam Hervei de Liuns, qui esset tantae nobilitatis, tanti supercilii, ut nunquam regi Henrico petenti animum indulserit in Angliam venire. In injuriam ergo regis Stephani redundare, pro cujus amore venerit, quod ea tanta vis illata sit. Episcopum Lindocoliensem, ex veteri odio in Alanum, seditionis per homines suos auctorem fuisse. Episcopum Salesbiriensem inimicis regis clam favere, dissimulata interim pro tempore versutia: id regem ex multis indubitanter comperisse; eoque potissimum, quod Rogerium de Mortemer, cum militibus regiis quos ducebat , in summo de Bristowiensibus metu, nec una nocte idem episcopus Malmesbiriae manere dimisisset. Omnibus esse in ore, quod, [Col.1412C] statim ut imperatrix venisset, 722 ille ad eam cum nepotibus et castellis se conferret. Rogerius itaque captus sit non ut episcopus, sed ut regis serviens, qui et procurationes ejus administraret et solidatas acciperet. Castella non per violentiam rex eripuerit, sed episcopi ambo gratanter reddiderint, ut calumniam de tumultu quem in curia concitaverant evaderent. Aliquantum pecuniarum rex in castellis invenerit, quae ipsius legitime essent; quia eas tempore regis Henrici, avunculi et antecessoris sui, ex fisci regii redditibus Rogerius episcopus collegisset. Eis tamen, sicut et castellis, idem praesul pro timore commissorum in regem libens cesserit: inde non deesse testes regi. Ipsum proinde velle ut [Col.1412D] pacta inter se et episcopos rata permanerent.È¤ 25. Reclamatum est ab episcopo Rogerio contra sermones Alberici, quod nunquam regis Stephani minister fuisset, nec ipsius solidatas accepisset: minae quinetiam ab animoso viro, et qui malis erubesceret frangi, prolatae, si justitiam de rebus sibi ablatis in illo concilio non invenisset, eam in audientia majoris curiae quaerendam. Leniter legatus, ut caetera: ÇOmnia quae dicuntur contra episcopos [Col.1413A] prius in concilio ecclesiastico et accusari et an vera essent decuisset inquiri, quam in indemnes contra canonum decreta sententiam proferri. Rex itaque faciat, quod etiam in forensibus judiciis legitimum est fieri, ut revestiat episcopos de rebus suis: alioquin jure gentium dissaisiti non placitabunt.È¤ 26. Dictis in hunc modum utrobique multis, causa petitu regis in posterum diem dilata; nec minus in crastinum, ad adventum archiepiscopi Rothomagensis postridie prolongata. Is ubi venit, 723 omnium suspensis animis quidnam afferret, dixit se concedere ut episcopi castella haberent si se jure habere debere per canones probare possent; quod quia non possent, extremae improbitatis esse contra canones niti velle. ÇEt esto (inquit) justum sit [Col.1413B] ut habeant: certe, quia suspectum est tempus, secundum morem aliarum gentium, optimates omnes claves munitionum suarum debent voluntati regis contradere, qui pro omnium pace debet militare. Ita omnis controversia episcoporum infirmabitur : aut enim secundum canonum scita injustum est ut habeant castella; aut, si hoc ex indulgentia principali toleratur, ut tradant claves necessitati temporis debent cedere.È¤ 27. His praedictus subjecit causidicus Albericus: Significatum esse regi quod murmurarent inter se pontifices, pararentque aliquos ex suis contra eum Romam mittere. ÇEt hoc, ait, laudat vobis rex, ne quisquam vestrum praesumat facere; [Col.1413C] quia, si quis contra voluntatem suam et regni dignitatem ab Anglia quoquam iret, difficilis ei fortassis reditus foret. Ipse quinetiam, quia se gravari videt, ultro ad Romam appellat vos.È¤ 28. Haec postquam rex, partim quasi laudando, partim minando, mandasset, intellectum est quo tenderet. Quapropter ita discessum est, ut nec ipse censuram canonum pati vellet, nec episcopi in eum exerere consultum ducerent: duplici ex causa, seu quia principem excommunicare sine apostolica conscientia temerarium esset; 724 seu quoniam audirent, quidam etiam viderent, gladios circa se nudari. Non enim jam ludicra erant verba, sed de vita et sanguine pene certabatur. Non omiserunt tamen legatus et archiepiscopus quin tenorem officii [Col.1413D] sui prosequerentur: suppliciter enim pedibus regis in cubiculo affusi, oraverunt ut misereretur ecclesiae, misereretur animae et famae suae, nec pateretur fieri dissidium inter regnum et sacerdotium. Ille dignanter assurgens, quamvis a se facti eorum amoliretur invidiam, malorum tamen praeventus consiliis, nullam bonarum promissionum exhibuit efficaciam.DE ADVENTU IMPERATRICIS ET ROBERTI COMITIS IN ANGLIAM. [Col.1414A] ¤ 29. Kalendis Septembris (Sept. 1) solutum est concilium. Pridie vero kalendarum Octobrium (Sept. 30.) comes Robertus, tandem nexus morarum eluctatus, cum sorore imperatrice invectus est Angliae, fretus pietate Dei et fide legitimi sacramenti: caeterum, multo minore armorum apparatu quam quis alius tam periculosum bellum aggredi tentaret, non enim plusquam centum et quadraginta milites tunc secum adduxit. Testimonio veridicorum relatorum sermo meus nititur. Dicerem, nisi adulatio videretur, non imparem fuisse illum Julio Caesari duntaxat animo, quem Titus Livius commemorat quinque solum cohortes habuisse quando civile bellum inchoavit; [Col.1414B] cum quibus, inquiens , orbem terrarum adortus est. Quamvis iniqua comparatione Julius et Robertus conferantur: Julius enim, verae fidei extorris, in fortuna sua (ut dicebat) et legionum virtute spem 725 reclinabat: Robertus, Christiana pietate insignis, in Sancti Spiritus et dominae sanctae Mariae patrocinio totus pendulus erat. Ille in tota Gallia, et partim in Germania et Brittannia, fautores habens, omnem etiam Romanam plebem, excepto senatu, muneribus sibi devinxerat: iste, praeter paucissimos qui fidei quondam juratae non immemores erant in Anglia, optimates vel adversantes vel nihil adjuvantes expertus est. Appulit ergo Arundellum; ibique novercae suae, quam, amissa matre imperatricis (ut praefatus sum), Henricus [Col.1414C] rex quondam lecto copulaverat, tuta (ut putabat) custodia sororem interim delegavit. Ipse per tam confertam barbariem, vix dum (ut audivi) duodecim militibus comitatus, Bristou contendit; occurrente sibi medio itineris Briano filio comitis ex Walengeford. Nec multo post cognovit sororem ex Arundello profectam; noverca enim foeminea levitate fidem, totiens etiam missis in Normanniam nunciis promissam, fefellerat. Dedit rex porro imperatrici Wintoniensis episcopi Henrici et comitis Mellentensis Walleranni conductum; quem cuilibet, quamvis infestissimo inimico, negare laudabilium militum mos non est. Et Wallerannus quidem ultra Calnam tendere supersedit, episcopo in conductu [Col.1414D] perseverante. Contractis ergo comes celeriter copiis ad metas a rege datas advenit, sororemque ad Bristou tutior perduxit. Recepit illam postea in Gloecestram Milo, qui castellum ejusdem urbis sub comite habebat tempore regis Henrici, dato ei homagio et fidelitatis sacramento: nam eadem civitas caput est sui comitatus.726 QUOMODO REX CEPERAT MALMESBIRIAM, ET DE OBSIDIONE TROHBRIGIAE. [Col.1415A] ¤ 30. Nonis Octobris (Oct. 7) Robertus quidam filius Huberti, immanis ac barbarus, castellum Malmesbiriae, quod Rogerius episcopus infausto auspicio inchoaverat, furtim noctu ingressus, combustoque vico, quasi magno triumpho gloriatus est. Veruntamen ante quindecim dies laetitia excidit, a rege fugatus. Castellum praecepit rex interim asservari, quoad, pace data, posset destrui. Ipse vero rex, antequam Malmesbiriam venisset, quandam munitiunculam Milonis supernominati, Cernei nomine, occupaverat, ibique milites suos posuerat. Quapropter, sicut et ibi et Malmesbiriae, alias sibi successurum aestimans, castellum Hunfridi de [Col.1415B] Buhun, qui partibus imperatricis favebat, vocabulo Trobrigge, invasit, sed irritus abiit.QUOMODO HEREFORD CESSIT IMPERATRICI. ¤ 31. Tota itaque regio circa Gloecestram usque profundas Guallias, partim vi, partim benevolentia, pedetentim, residuis illius anni mensibus, se dominae imperatrici applicuit. Aliquanti castellanorum, intra munitiones suas se contutantes, exitum rerum speculabantur. Civitas Hereford sine difficultate recepta: pauci milites, in castello animis obstinatis se includentes, a foris obsessi. Appropinquavit rex si forte laborantibus opem aliquam comminisci posset; sed, frustratus voto, inglorius discessit: equitavit etiam juxta Bristou, superiusque contendens, villas quae fuerunt in circuitu Dunestor [Col.1415C] combussit, 727 nihil omnino (in quantum valebat) reliquum faciens quod posset inimicis suis esui vel alicui usui esse.DE OBITU ET MORIBUS ROGERII EPISCOPI SALESBIRIAE. ¤ 32. Tertio idus Decembris (Dec. 11) Rogerius episcopus Salesbiriae febrem quartanam, qua jamdudum quassabatur, beneficio mortis evasit: dolore animi aiunt eum contraxisse valetudinem, utpote tantis et tam crebris a rege Stephano pulsatum incommodis. Eum mihi videtur Deus exemplum divitibus pro volubilitate rerum exhibuisse, ne sperent in incerto divitiarum; quas quidam, ut ait apostolus , appetentes a fide naufragaverunt. Insinuatus est primo comiti Henrico qui postmodum [Col.1415D] rex fuit, pro prudentia res domesticas administrandi, et luxum familiae cohibendi. Fuit enim Henricus ante regnum in expensis parci animi et frugi, penuria scilicet rei familiaris astrictus, fratribus Willelmo et Roberto arroganter eum tractantibus. Cujus cognitis moribus, Rogerius ita eum tempore inopiae demeruit, ut, cum ille solium regni ascendisset, nihil ei vel parum negaret quod ipse petendum putasset: largiri praedia, ecclesias, praebendas clericorum, abbatias integras monachorum, [Col.1416A] ipsum postremo regnum fidei ejus committere: cancellarium initio regni, nec multo post episcopum Salesbiriae, fecit. Rogerius ergo agebat causas, ipse moderabatur expensas, ipse servabat gazas; hoc quando rex erat in Anglia, hoc sine socio et teste quando (quod crebro et diu accidit) morabatur Normanniae. Nec solum a rege, sed et ab optimatibus, 728 ab his etiam quos felicitatis ejus invidia clam mordebat, maximeque a ministris et tunc debitoribus regis, et quaecunque pene cogitasset conferebantur. Si quid possessionibus ejus contiguum erat quod suis utilitatibus conduceret, continuo vel prece vel pretio, sin minus violentia, extorquebat. Ipse, singulari gloria (quantum nostra aetas reminisci potest) in domibus aedificandis, [Col.1416B] splendida per omnes possessiones suas construxit habitacula, in quibus solum tuendis successorum ejus frustra laborabit opera; sedem unam mirificis ornamentis et aedificiis, citra ullam expensarum parcimoniam, in immensum extulit. Erat prorsus mirum videre de homine illo, quanta eum in omni genere dignitatum opum sequebatur copia, et quasi ad manum affluebat: quantula illa gloria, (qua quid posset accidere majus?) quod duos nepotes, suae educationis opera, honestae literaturae et industriae viros, effecit episcopos; nec vero exilium episcopatuum, sed Lindocoliensis et Heliensis, quibus opulentiores nescio si habeat Anglia. Sentiebat ipse quantum posset, et, aliquando durius quam talem virum deceret, Divinitatis abutebatur [Col.1416C] indulgentia. Denique, sicut poeta quidam de quodam divite dicit, Diruit, aedificat, mutat quadrata rotundis ;ita Rogerius abbatias in episcopatum, res episcopatus in abbatiam, alterare conatus est. Malmesbiriense et Abbadesbiriense, antiquissima coenobia, (quantum in ipso fuit) episcopatui delegavit: Scireburnensem prioratum, qui proprius est episcopi Salesbiriensis, in abbatiam mutavit; 729 abbatia de Hortuna proinde destructa et adjecta. Haec tempore regis Henrici, sub quo res ejus (ut dixi) magnis successibus floruerunt: sed enim sub Stephano rege (sicut praedixi) retro sublapsae sunt; nisi quod in initio regni ejus nepotibus suis, uni cancellariam, [Col.1416D] alteri thesaurariam, sibi burgum Malmesbiriae impetravit, subinde rege familiaribus suis ingeminante, ÇPer nascentiam Dei! medietatem Angliae darem ei, si peteret, donec tempus pertranseat: ante deficiet ipse in petendo, quam ego in dando.È Posterioribus annis fortuna, nimium et ante diu ei blandita, ad extremum scorpiacea crudeliter hominem cauda percussit. Quale fuit illud, quod ante ora sua vidit homines bene de se meritos sauciari, familiarissimum militem obtruncari: [Col.1417A] postero die seipsum (ut supra fatus sum), et nepotes suos, potentissimos episcopos, unum fugari, alterum teneri, tertium, dilectissimum sibi adolescentem, compedibus vinciri: post redditionem castellorum thesauros suos diripi, et se postmodum concilio foedissimis convitiis proscindi: ad ultimum, cum apud Salesbiriam pene anhelaret in exitum, quidquid residuum erat nummorum et vasorum, quod scilicet ad perficiendam ecclesiam super altare posuerat, se invito asportari. Extremum puto calamitatis, cujus etiam me miseret, quod, cum multis miser videretur, paucissimis erat miserabilis; tantum livoris et odii ex nimia potentia contraxerat, et immerito apud quosdam quos etiam honoribus auxerat.DE INSTITUTIONE ABBATIARUM. [Col.1417B] ¤ 33. Anno incarnati Verbi millesimo centesimo quadragesimo monachi abbatiarum quas Rogerius 730 episcopus contra fas tenuerat, rege adito, antiqua privilegia et abbates habere meruerunt. Electus est in abbatem Malmesbiriae a monachis, secundum tenorem privilegii quod beatus Aldelmus a Sergio papa jam ante quadringentos sexaginta et sex annos impetraverat, et a regibus West-Saxonum Ina, Merciorum Ethelredo, roborari fecerat, ejusdem loci monachus Joannes, vir benignitate morum et animi liberalitate apprime insignis. Probavit legatus causam, improbavit personam; nullo enim modo menti ejus persuaderi poterat regem praeter dationem pecuniae electioni consensisse. [Col.1417C] Et quidem aliquantum nummorum promissum fuerat, causa libertatis ecclesiae, non electionis personae. Itaque Joannes, quamvis immatura morte anno eodem praereptus fuerit, aeternam tamen et laudabilem sui memoriam cunctis post se seculis dereliquit: nullus enim (vere fateor) ejus loci monachus tantae magnanimitatis facto assisteret, nisi Joannes inchoasset. Itaque habeant successores ejus laudem si libertatem ecclesiae tutati fuerint, ipse procul dubio eam a servitute vendicavit.DE CONFUSIONE GUERRAE PER ANGLIAM. ¤ 34. Totus annus ille asperitate guerrae inhorruit. Castella erant crebra per totam Angliam; quaeque suas partes defendentia, imo (ut verius [Col.1417D] dicam) depopulantia. Milites castellorum abducebant ab agris et pecora et pecudes, nec ecclesiis nec coemiteriis parcentes. Vavassores, rusticos, quicunque pecuniosi putabantur, intercipientes, suppliciorum magnitudine ad quodvis promittendum cogebant . Domibus miserorum 731 ruricolarum usque ad stramen expilatis, ipsos vinctos incarcerabant nec, nisi omnibus quaecunque habebant, et quocunque modo acquirere poterant, [Col.1418A] in redemptionem consumptis, dimittebant. Plures in ipsis tormentis, quibus ad se redimendum constringebantur, dulces efflabant animas, quod solum poterant, Deo miserias suas applorantes. Et quidem, ex voluntate comitis, legatus cum episcopis omnes effractores coemiteriorum et violatores ecclesiarum, et qui sacri vel religiosi ordinis hominibus vel eorum famulis manus injecissent, multotiens excommunicavit; sed nihil propemodum hac profecit industria. Erat ergo videre calamitatem, Angliam, praeclarissimam quondam pacis nutriculam, speciale domicilium quietis, ad hoc miseriae devolutam esse, ut nec etiam episcopi nec monachi de villa in villam tuto possent progredi. Sub Henrico rege multi alienigenae, qui genialis humi inquietationibus [Col.1418B] exagitabantur, Angliam adnavigabant, et sub ejus alis quietum otium agebant: sub Stephano plures ex Flandria et Britannia, rapto vivere assueti, spe magnarum praedarum Angliam involabant. Comes Gloecestrae Robertus interea modeste se agere, nihil magis cavere quam ne vel parvo detrimento suorum vinceret. Magnates Anglorum, quos ad religionem jurisjurandi servandam flectere non posset, satis habebat in officio continere, ut qui nihil adjuvare vellent minus nocerent; secundum comicum, Çvolens quod posset, dum non posset quod vellet.È Ubicumque tamen commode fieri posse videbat, et militis 732 et ducis probe officium exequebatur: denique munitiones, quae potissimum partibus susceptis nocebant, strenue [Col.1418C] debellavit; scilicet Harpetreu, quam rex Stephanus a quibusdam militibus comitis, antequam in Angliam venisset, ceperat; alias multas, Sudleie, Cernei, quam rex, ut dixi, militibus suis impleverat; et castellum quod idem rex contra Valengeford obfirmaverat, solo complanavit . Fratrem etiam suum Reinaldum in tanta difficultate temporis comitem Cornubiae creavit. Nec vero minor erat regi animus ad adeunda quae sibi competebant munia, qui nullam occasionem praetermittebat quo minus saepe et adversarios propulsaret et sua defenderet; sed frustrabatur successibus, vergebantque in pejus omnia pro justitiae penuria: jamque charitas annonae paulatim crescebat; et pro [Col.1418D] falsitate difficultas enim monetae tanta erat, ut interdum ex decem et eo amplius solidis vix duodecim denarii reciperentur. Ferebatur ipse rex pondus denariorum, quod fuerat tempore Henrici regis, alleviari jussisse; quia, exhausto praedecessoris sui immenso illo thesauro, tot militum expensis nequiret sufficere. Erant igitur Angliae cuncta venalia; et jam non clam, sed palam ecclesiae et abbatiae vaenum distrahebantur.DE ECLIPSI SOLIS. [Col.1419A] ¤ 35. Eo anno (A. D. 1140) in Quadragesima, tertio decimo kalendas Aprilis (Mart. 20), hora nona, feria quarta, fuit eclipsis per totam Angliam, ut accepi. Apud nos certe, et apud omnes vicinos nostros, ita notabiliter solis deliquium fuit, ut homines (quod 733 tunc fere ubique accidit), erat enim Quadragesima , mensis assidentes, primo antiquum chaos timerent; mox, re cognita, progredientes, stellas circa solem cernerent. Cogitatum et dictum est a multis, non falso, regem non perannaturum in regno sine dispendio .DE CAPTIONE ROBERTI FILII HUBERTI. ¤ 36. Sequenti hebdomada, ipso tempore Passionis, septimo kalendas Aprilis (Mart. 26), praefatus [Col.1419B] barbarus Robertus filius Huberti , ad furta belli peridoneus, castellum de Divisis clanculo intercepit. Homo cunctorum quos nostri saeculi memoria complectitur immanissimus, in Deum etiam blasphemus; ultro quippe gloriari solebat se interfuisse ubi quater viginti monachi pariter cum ecclesia concremati fuerint: idem se in Anglia factitaturum et Deum contristaturum depraedatione Wiltoniensis ecclesiae, etiam subversione Malmesbiriensis, cum monachorum illius loci omnium caede; id se muneris eis repensurum, quod regem ad nocumentum sui admisissent. Hoc enim illis imponebat, sed falso. Hisce auribus audivi, quod si quando captivos (quod quidem rarissime fuit) immunes absque tortionibus dimittebat, et gratiae ipsi de Dei parte agebantur, [Col.1419C] audivi (inquam) eum respondisse, ÇNunquam mihi Deus grates sciat!È Captivos melle litos flagrantissimo sole nudos sub divo exponebat, muscas et 734 id genus animalia ad eos compungendum irritans. Jam vero nactus Divisas, jactare non dubitavit se totam regionem a Wintonia usque Londoniam per id castellum occupaturum, et ad tuitionem sui pro militibus Flandriam missurum. Haec facere meditantem ultio coelestis impedivit per Johannem filium Gildeberti , magnae versutiae virum, qui apud Merleberge castellum habebat: ab eo siquidem vinculis innodatus, quia Divisas dominae [Col.1420A] suae imperatrici reddere detrectabat, patibulo appensus et exanimatus est . Miro circa sacrilegum Dei judicio concitato, ut non a rege cui adversabatur, sed ab illis quibus favere videbatur, exitium tam turpe meruerit. Mortis illius auctores digno attollendi praeconio, qui tanta peste patriam liberarint, ac intestinum hostem tam juste damnarintDE CONVENTU LEGATI ET ARCHIEPISCOPI ET REGINAE, ET ROBERTI COMITIS GLOECESTRAE, PRO FOEDERE PACIS AGENDO INTER REGEM ET IMPERATRICEM. ¤ 37. Eodem anno in Pentecoste (Maii 26) resedit rex Londoniae in Turri, episcopo tantummodo Sagiensi praesente: caeteri vel fastidierunt vel timuerunt venire. Aliquanto post, mediante legato, colloquium [Col.1420B] indictum est inter imperatricem et regem, si forte Deo inspirante pax reformari posset. Conventum juxta Bathoniam: misso ex parte imperatricis Roberto fratre, et caeteris suis; ex parte regis, legato et archiepiscopo, simul et regina. Sed inaniter , inaniter inquam, triverunt et verba et tempora, infectaque pace discessum. 735 Nec fuit ambarum partium aequum dissidium; dum imperatrix, ad bonum pronior, ecclesiasticum non se vereri judicium mandasset; et regii illud quam maxime nollent, dum dominari ad utilitates suas valerent . Proximo Septembri legatus, qui nosset officii sui potissimum interesse ut pax conveniret, pro ea restituenda laborem itineris transmarini aggressus, in Galliam navigare maturavit. Ibi a [Col.1420C] rege Franciae et comite Thetbaldo, multisque religiosi ordinis personis, magno et sollicito tractatu de pace Angliae habito, reversus est in fine pene Novembris; salubria patriae mandata referens, si esset qui verba factis apponeret. Et plane imperatrix et comes confestim consensere ; rex vero de die in diem producere, postremo in summa frustrari. Tum demum legatus se intra se continuit, rerum exitum, ut caeteri, speculaturus: quid enim attinet contra torrentem brachia tendere? cum, laboribus nonnisi odium quaerere, extremae sit (ut quidam ait) dementiae.PROLOGUS IN LIBRUM TERTIUM [Col.1421] [Col.1421A] Anno Incarnationis Dominicae millesimo centesimo quadragesimo primo inextricabilem labyrinthum rerum et negotiorum quae acciderunt in Anglia, aggredior evolvere; ea causa, ne per nostram incuriam lateat posteros, cum sit operae pretium, cognoscere volubilitatem fortunae, statusque humani mutabilitatem, Deo duntaxat permittente [Col.1422A] vel jubente. Itaque quia moderni non mediocriter et merito reprehendunt praedecessores nostros, qui nec sui nec suorum post Bedam ullam reliquerunt memoriam, ego, quia nobis hanc proposui summovere infamiam, debeo apud lectores bonam, si recte judicabunt, pacisci gratiam .LIBER TERTIUS. [Col.1421] QUOMODO REX VENERIT AD OBSIDIONEM LINDOCOLINAM. [Col.1421B] ¤ 38. Rex Stephanus, ante Natale (A. D. 1140, 25 Dec.), a Lindocolina provincia pacifice abscesserat, comitemque Cestrensem et ejus fratrem honoribus auxerat . Is comes filiam comitis Gloecestrensis jamdudum: tempore regis Henrici duxerat. Burgenses interim Lindocolinae civitatis, qui vellent apud regem grandem locare amicitiam, eum Londoniae manentem per nuncios certiorem faciunt ambos fratres in castello ejusdem urbis securos resedisse: eos, nihil minus quam regis adventum opinantes, levi negotio posse circumveniri; se daturos operam ut quam occultissime rex castello potiatur. Ille, qui nullam occasionem ampliandae potestatis omittere vellet laetus eo contendit: ita fratres circumventi [Col.1421C] et obsessi sunt in ipsis Natalis Dominici feriis. 736-740 Iniquum id visum multis, quia (sicut dixi) nulla suspicione rancoris ab eis ante festum abscesserat, nec modo more majorum amicitiam suam eis interdixerat, quod Diffidiare dicunt. Porro comes Cestrensis, quamvis ancipiti periculo involutus, probe tamen castelli angustias evasit: non definio qua versutia; sive consensu aliquorum obsidentium; sive, quia virtus deprehensa solet multis modis quaerere, et plerumque invenire consilium. Itaque non contentus sua solum liberatione, de salute fratris et uxoris, quos in castello reliquerat, sollicitus, [Col.1422B] animum partes versabat in omnes. Sanior sententia visa flagitare a socero auxilium, quamvis animos ejus jamdudum nonnullis ex causis offendisset, maxime quia in neutro latere fidus videretur esse. Misit ergo perpetuam per nuncios pactus fidelitatem imperatrici, si, respectu pietatis magis quam ullius sui meriti, periclitantes, qui in ipsis captionis faucibus tenebantur, eximeret injuriae.QUOMODO COMES GLOECESTRAE ROBERTUS IERIT AD SUCCURRENDUM OBSESSIS. ¤ 39. Non habuit comes Gloecestrae difficiles aures, indignitatem rei non ferens; simul etiam pertaesus morae, quia praeclarissima patria causa duorum hominum intestinis rapinis et caedibus vexabatur, maluit (si Deus permisisset) rem in extremos [Col.1422C] deducere casus. Sperabat etiam divinum in incepto favorem, quia rex generum suum nullis ejus culpis injuriaverat, filiam obsidebat, ecclesiam beatae Dei genitricis de Lindocolino incastellaverat. Haec quanti apud mentem principis esse debebant? Nonne praestaret mori et gloriose occumbere, quam tam insignem contumeliam pati? Ulciscendi ergo causa Deum et sororem, simulque necessitudines suas liberandi, 741 dedit se discrimini. Comitati sunt eum impigre suae fautores partis, quorum erat major exhaeredatorum numerus, quos in martem accendebat rerum amissarum dolor et conscia virtus: [Col.1423A] quamvis toto itinere, quod protenditur a Gloecestra in Lindocolinum, ipse callide intentionem dissimularet, quibusdam ambagibus totum exercitum praeter paucissimos suspendens.DE PUGNA COMITIS GLOECESTRAE ET CAPTIONE REGIS. ¤ 40. Ventum ad supremum ipso die Purificationis beatissimae Mariae (A. D. 1141. 2 Feb.), ad flumen quod inter duos exercitus praeterfluebat, Trenta nomine, quod et ortu suo, et pluviarum profluvio, tam magnum fuerat ut nullatenus vado transitum praeberet. Tum demum et genero, qui cum manu valida occurrerat et caeteris quos ductaverat, detegens animum, hoc sibi propositum jam dudum esse adjecit, quod nulla unquam necessitate terga verteret; vel moriendum vel capiendum esse, si [Col.1423B] non vicisset. Cunctis igitur bona spe ipsum implentibus (mirabile auditu), illico belli discrimen initurus, praedicti rapacitatem fluminis cum omnibus suis nando transgressus est. Tantus erat comiti ardor finem malis imponere, ut mallet ultima experiri quam regni calamitatem ulterius protendi: nam et rex cum comitibus quamplurimis, et non inerti militum copia, bello se animose, intermissa obsidione, obtulerat. Tentavere primo regii proludium pugnae facere, quod Justam vocant, quia tali periti erant arte: at ubi viderunt quod consulares, ut ita dictum sit, non lanceis eminus, sed gladiis cominus rem gererent, et infestis viribus vexillisque aciem regalem perrumperent, 742 fuga sibi omnes [Col.1423C] ad unum comites consuluere; sex enim cum rege comites bellum inierunt; plures barones , praedicandae fidei et fortitudinis, qui regem nec in hac necessitate deserendum ducerent, capti. Rex ipse, quamvis ad se defensandum non ei defuisset animus, tandem a militibus comitis Gloecestrae circumquaque aggressus, ictu lapidis cujusdam, terrae procubuit; a quo autem id factum fuerit, ignoratur. Ita omnibus circa se vel captis vel fugatis, cedendum pro tempore, et teneri sustinuit. Praedicandus itaque comes Gloecestrae praecepit regem vivum et illaesum conservari , non passus etiam ullo exprobrationis convicio illum irretiri : et quem iratus modo impugnabat regno fastigiatum, placidus, ecce! protegit triumphatum; ut, compositis [Col.1423D] irae et laetitiae motibus, et consanguinitati impenderet humanitatem, et in captivo diadematis respiceret dignitatem. Vulgus vero burgensium Lindocolinorum multa parte obtruncatum est, justa ira illorum qui vicissent, nullo dolore illorum qui victi essent, quod ipsi principium et fomes istius mali fuissent.QUOMODO REX IMPERATRICI PRAESENTATUR. ¤ 41. Rex vero , juxta morem illius generis [Col.1424A] hominum quos captivos nominant, imperatrici a fratre praesentatus Gloecestrae: post etiam ad Bristou ductus, et ibi honorifice praeter progrediendi facultatem servatus est primo. Succedenti enim tempore, propter insolentiam quorundam 743 palam et probrose dictitantium non expedire comiti ut regem secus ac ipsi vellent servaret, simul et quia ipse ferebatur plus quam semel, vel elusis vel delinitis custodibus, extra statutam custodiam noctu praesertim inventus, annulis ferreis innodatus est.QUOMODO IMPERATRIX, INDUSTRIA COMITIS GLOECESTRAE, A LEGATO ET QUIBUSDAM EPISCOPIS ET PRIMATIBUS WINTONIAE RECEPTA SIT. ¤ 42. Interim et imperatrix et comes apud legatum [Col.1424B] fratrem ejus nunciis egerunt, ut ipsam, tanquam regis Henrici filiam, et cui omnis Anglia et Normannia jurata esset, incunctanter in ecclesiam et regnum reciperet. Quarto decimo kalendas Martii (Feb. 16) eo anno prima Dominica Quadragesimae fuit. Ita, mediantibus utrobique nuntiis ad hoc res expedita, ut ad colloquium in patenti planitie camporum citra Wintoniam conveniretur. Ventum ergo Dominica tertia Quadragesimae (Mart. 2), pluvioso et nebuloso die, quasi moestam causae vicissitudinem fata portenderent. Juravit et affidavit imperatrix episcopo, quod omnia majora negotia in Anglia, praecipueque donationes episcopatuum et abbatiarum, ejus nutum spectarent, si eam ipse in sancta ecclesia in dominam reciperet, et perpetuam ei fidelitatem teneret. Idem juraverunt [Col.1424C] cum ea, et affidaverunt pro ea, Robertus frater ejus comes de Gloecestra, et Brianus filius comitis marchio de Walingeford, et Milo de Gloecestra, postea comes de Hereford, et nonnulli alii. Nec dubitavit episcopus imperatricem in dominam Angliae recipere, et ei cum quibusdam suis affidare, quod, quandiu ipsa pactum non infringeret, ipse quoque fidem ei custodiret. 744 Crastino, quod fuit quinto nonas Martii (Mart. 3), honorifica facta processione recepta est in ecclesia episcopatus Wintoniae; episcopo, eodemque legato, eam ducente in dextro latere, Bernardo vero de sancto David episcopo in sinistro. Adfuerunt praeterea episcopi, Alexander de Lindocolino, Robertus de [Col.1424D] Herefordo, Nigellus de Heli, Robertus de Bathonia: abbates etiam, Ingulfus de Abbenduna, Edwardus de Radinges, Petrus de Malmesbiria, Gilebertus de Gloecestra, Rogerius de Theokesbiria, et nonnulli alii. Paucis post diebus Thetbaldus Cantuariensis archiepiscopus venit ad imperatricem apud Wiltunam invitatus a legato: distulit sane fidelitatem dominae facere; inconsulto rege alias divertere, famae personaeque suae indignum arbitratus. [Col.1425A] Itaque et ipse et plerique praesules, cum aliquantis laicis, permissi ad regem ire et colloqui, dignanterque impetrata venia ut in necessitatem temporis transirent, in sententiam legati concessere . Pascha, quod tunc fuit tertio kalendas Aprilis (Mart. 30), imperatrix apud Oxenefordum egit; a caeteris in sua discessum.QUOMODO SOLEMNI CONCILIO IMPERATRICEM IN DOMINAM ANGLIAE CONFIRMAVERINT. ¤ 43. Feria secunda post octavas Paschae (April. 7), concilium archiepiscopi Cantuariae Thedbaldi, et omnium episcoporum Angliae, multorumque abbatum, legato praesidente, Wintoniae ingenti apparatu inceptum. Si qui defuerunt, legatis et literis causas cur non venissent dederunt, Cujus concilii actioni, [Col.1425B] quia interfui, integram rerum veritatem 745 posteris non negabo. Egregie quippe memini, ipsa die, post recitata scripta excusatoria quibus absentiam suam quidam tutati sunt, sevocavit in partem legatus episcopos, habuitque cum eis arcanum consilii sui; post mox abbates, postremo archidiaconi convocati. Ex consilio nihil processit in publicum; volutabatur tamen per omnium mentes et ora quid forest agendum.QUOMODO LEGATUS DEBITAM ET LEGITIMAM SUCCESSIONEM IMPERATRICIS IN REGNUM COMMENDAVERIT. ¤ 44. Feria tertia (April. 8) hoc fere sensu legati cucurrit oratio: ÇDignatione papae se vices ejus in Anglia tenere; ideoque per ejus auctoritatem clerum [Col.1425C] Angliae ad hoc concilium congregatum, ut de pace patriae, quae grandi periculo naufragabatur, consuleretur in medium. Tempore regis Henrici avunculi sui singulare domicilium pacis in Anglia fuisse; ita ut, per vivacitatem, animositatem, industriam ejusdem praecellentissimi viri, non solum indigenae, cujuscunque potentiae vel dignitatis essent, nihil turbare auderent, sed etiam ejus exemplo finitimi quicunque reges et principes in otium et ipsi concederent, et subjectos vel invitarent vel compellerent . Qui videlicet rex, nonnullis ante obitum annis, filiae suae quondam imperatrici (quae sola sibi proles ex desponsata quondam conjuge supererat) omne regnum Angliae, simul et ducatum Northmanniae, jurari ab omnibus episcopis simulque [Col.1425D] baronibus fecerit, si successore masculo ex illa, quam ex Lotharingia duxerat, uxore careret. Et invidit (inquit) atrox fortuna praecellentissimo avunculo 746 meo, ut sine masculo haerede in Northmannia decederet. Itaque quia longum videbatur dominam exspectare, quae moras ad veniendum in Angliam nectebat (in Normannia quippe residebat), provisum est paci patriae, et regnare permissus [Col.1426A] frater meus. Enimvero, quamvis ego vadem me apposuerim inter eum et Deum quod sanctam Ecclesiam honoraret et exaltaret, et bonas leges manu teneret, malas vero abrogaret; piget meminisse, pudet narrare, qualem se in regno exhibuerit: quomodo in praesumtores nulla justitia exercita , quomodo pax omnis statim ipso pene anno abolita: episcopi capti, et ad redditionem possessionum suarum coacti; abbatiae venditae, ecclesiae thesauris depilatae; consilia pravorum audita, bonorum vel suspensa vel omnino contempta. Scitis quotiens eum tum per me tum per episcopos, convenerim, concilio praesertim anno praedicto ad hoc indicto, et nihil nisi odium acquisierim. Nec illud quemquam, qui recte pensare velit, latet, debere [Col.1426B] me fratrem meum mortalem diligere, sed causam Patris immortalis multo pluris facere. Itaque quia Deus judicium suum de fratre meo exercuit, ut eum, me nesciente, in potestatem potentium incidere permitteret; ne regnum vacillet, si regnante careat, omnes vos pro jure legationis meae huc convenire invitavi. Ventilata est hesterno die causa secreto coram majori parte cleri Angliae, ad cujus jus potissimum spectat principem eligere, simulque ordinare. Invocata itaque primo, ut par est, in auxilium Divinitate, filiam pacifici regis, gloriosi regis, divitis regis, boni regis, et nostro tempore 747 incomparabilis, in Angliae Normanniaeque dominam eligimus, et ei fidem et manutenementum promittimus.ÈQUOMODO LONDONIENSES IN CONCILIO. [Col.1426C] ¤ 45. Cumque omnes praesentes vel modeste acclamassent sententiae, vel silentes non contradixissent, subjecit legatus : ÇLondonienses (qui sunt quasi optimates, pro magnitudine civitatis, in Anglia) nunciis nostris convenimus, et conductum ut tuto veniant misimus, eosque confido non ultra hunc diem moraturos: bona venia usque cras sustineamus.È¤ 46. Feria quarta (April. 9) venerunt Londonienses, et, in concilium introducti, causam suam eatenus egerunt ut dicerent missos se a communione quam vocant Londoniarum, non certamina sed preces offerre , ut dominus suus rex de captione [Col.1426D] liberaretur. Hoc omnes barones, qui in eorum communionem jamdudum recepti fuerant, summopere flagitare a domino legato et ab archiepiscopo, simulque ab omni clero qui praesens erat. Responsum est eis a legato ubertim et splendide, et, quo minus fieret quod rogabant, eadem oratio quae pridie habita. Adjectum quinetiam, ÇNon decere ut Londonienses, qui praecipui habebantur in Anglia sicut proceres, illorum partes foverent qui dominum [Col.1427A] suum in bello reliquerant, quorum consilio idem sanctam ecclesiam exhonoraverat, qui postremo non ob aliud ipsis Londoniensibus favere videbantur nisi ut eos pecuniis emungerent.È748 DE CLERICO REGINAE. ¤ 47. Interea surrexit quidam, cujus nomen, si bene memini, Christianus, reginae (ut audivi) clericus, porrexitque chartam legato, qua ille sub silentio lecta, voce quantum potuit exaltata dixit non esse legitimam neque deberet in tanto, praesertimque sublimium et religiosarum personarum, conventu recitari. Praeter caetera enim quae reprehensibilia et notabilia erant scripta, testem appositum qui praeterito anno, in eodem quo tunc sedebant capitulo, venerabiles episcopos maxima [Col.1427B] verborum affecerit contumelia. Ita, illo tricante, clericus legationi suae non defuit, sed praeclara fiducia litteras legit in audientia, quarum haec erat summa: ÇRogabat regina obnixe omnem clerum congregatum, et nuncupatim episcopum Wintoniae fratrem domini sui, ut eumdem dominum regno restituerent, quem iniqui viri, qui etiam homines sui essent, in vincula conjecissent.È Huic suggestioni retulit legatus verba in eamdem sententiam qua et Londoniensibus. Illi, communicato consilio, dixerunt se decretum concilii convicaneis suis relaturos, et favorem suum quantum possent praestituros. Feria quinta (April. 10) solutum est concilium, excommunicatis ante multis qui regiarum [Col.1427C] erant partium; nominatim Willelmo Martello, qui quondam pincerna regis Henrici, tunc dapifer Stephani. Iste immaniter exulceraverat legati animum, multis rebus ejus interceptis et subreptis.QUOMODO IMPERATRIX A LONDONIENSIBUS RECEPTA SIT. ¤ 48. Itaque multae fuit molis Londoniensium animos permulcere posse, ut, cum haec statim 749 post Pascha (ut dixi) fuerint actitata, vix paucis ante Nativitatem beati Joannis diebus imperatricem reciperent. Pleraque tunc pars Angliae dominatum ejus suspiciebat , frater ejus Robertus assiduus circa eam omnibus quibus decebat modis ejus gloriam exaltare, proceres benigne appellando, multa pollicendo, diversas partes vel terrendo, vel etiam per internuntios ad pacem sollicitando, jam [Col.1427D] jamque in omnibus partibus imperatrici faventibus justitiam, et patrias leges, et pacem reformando. Satisque constat quod, si ejus moderationi et sapientiae a suis esset creditum, non tam sinistrum postea sensissent aleae casum. Aderat et dominus legatus sedula, ut videbatur, fide imperatricis commodis praesto. Sed ecce, dum ipsa putaretur omni Anglia statim posse potiri, mutata omnia. Londonienses, semper suspecti, et intra se frementes, tunc in aperti odii vocem eruperunt; insidiis etiam [Col.1428A] (ut fertur) dominam ejusque comites appetiverunt. Quibus illi praecognitis et vitatis, sensim sine tumultu quadam militari disciplina urbe cesserunt. Comitati sunt imperatricem legatus, et rex Scotiae David avunculus ejusdem viraginis, et frater ejus Robertus, in omnibus ut semper, sic et tunc, fortunarum sororis socius, et (ut de compendio dicam) partium ejus omnes ad unum incolumes. Londonienses, cognito eorum abscessu, in hospitia involant, quidquid rerum pro festinatione relictum erat abradentes.DE DISCORDIA IMPERATRICIS ET LEGATI. ¤ 49. Nec multis post diebus surrexit simultas inter legatum et imperatricem, quem casum vere [Col.1428B] 750 possum dicere fomitem omnium malorum rursum in Anglia fuisse: quod quatinus acciderit, expediam. Habebat rex Stephanus, Eustachium nomine, ex filia Eustachii comitis Bononiensis, susceptum filium. Rex enim Henricus, pater imperatricis (ut altius repetam, ne veritas gestorum lateat posteros), sororem uxoris suae, matris istius dominae, Mariam nomine, nuptum dederat praedicto comiti, quod esset is et amplis majoribus ortus, simulque prudentia et fortitudine juxta insignis. Ex Maria Eustachius nihil liberorum tulit praeter filiam Matildem vocabulo. Hanc, patre defuncto, nubilem idem magnificentissimus rex Stephano nepoti legitimo matrimonio copulavit, et pariter Bononiensem comitatum industrie acquisivit; [Col.1428C] nam antea Moritoliensem in Normannia ex suo dederat. Hos comitatus nepoti suo quem nominavi, Eustachio, legatus jure dandos destinaverat dum pater in captione teneretur; imperatrice prorsus abnuente, incertum an aliis etiam promittente. Qua ille offensus injuria, multis diebus ab ejus abstinuit curia, et quamvis saepe revocaretur, negare perseveravit. Interea familiare apud Geldeford cum regina, fratris uxore, colloquium habuit, ejusque lachrymis et satisfactione infractus ad liberationem germani animum intendit; omnes etiam illius partis quos in concilio excommunicaverat, inconsultis episcopis, absolvit. Ferebantur et per Angliam ejus in imperatricem querelae: quod eum capere voluerit; quod quidquid ei juraverat pro nihilo habuerit; [Col.1428D] omnes barones Angliae fidem suam circa eam implesse, sed ipsam temerasse, quae acquisitis uti modeste nesciret.751 QUOMODO COMES GLOECESTRENSIS LEGATUM CONVENERIT CUM IMPERATRICE ET COADJUTORIBUS SUIS. ¤ 50. Ad hos motus, si posset, componendos comes Gloecestrensis non adeo denso comitatu Wintoniam contendit; sed re infecta ad Oxeneford rediit, ubi soror stativa mansione jamdudum se [Col.1429A] continuerat. Ipsa itaque, et ex his quae continue audiebat et a fratre tunc cognovit, nihil legatum molle ad suas partes cogitare intelligens, Wintoniam cum quanto potuit apparatu venit. Illic intra castellum regium sine cunctatione recepta, bona forsitan mente per nuntios episcopum convenit, ut, quia ipsa praesens erat, non pigritaretur ad eam venire: ille, non integrum sibi fore arbitratus si veniret, ambiguo responso nuncios elusit, hoc tamen verbo, ÇEgo parabo me;È statimque propter omnes misit quos regi fauturos sciebat. Venerunt ergo fere omnes comites Angliae; erant enim juvenes et leves, et qui mallent equitationum discursus quam pacem. Praeterea plures illorum, confusi quia regem bellantem, ut superius dictum est, deseruerant, [Col.1429B] conventu illo fugae suae opprobrium lenire conabantur. Pauci vero cum imperatrice venerant : rex Scotiae David, Robertus comes Gloecestrae, Milo de Hereford et barones pauci; Reinulfus enim comes Cestriae tarde et inutiliter advenit. Ut ergo magnam seriem rerum brevi verborum compendio explicem, a regina et comitibus qui venerant, undique foras muros Wintoniae observatae sunt viae, ne victualia imperatricis 752 fidelibus inferrentur; Andevera etiam vicus incensus. Ab occidente itaque raro et anguste importabantur necessaria, viatoribus nonnullis interceptis vel occisis, vel parte membrorum mutilatis: ab oriente vero toto tramite versus Londoniam constipabantur [Col.1429C] semitae multitudine commeatuum, episcopo et suis importandorum; Gaufrido de Mandevilla , qui jam iterum auxilio eorum cesserat, antea enim post captionem regis imperatrici fidelitatem juraverat, et Londoniensibus maxime annitentibus, nihilque omnino quod possent praetermittentibus quo imperatricem contristarent. Wintonienses porro vel tacito ei favebant judicio, memores fidei quam ei pacti fuerant cum inviti propemodum ab episcopo ad hoc adacti essent. Interea ex turre pontificis jaculatum incendium in domos burgensium (qui, ut dixi, proniores erant imperatricis felicitati quam episcopi) comprehendit et combussit abbatiam totam sanctimonialium intra urbem, simulque coenobium quod dicitur Ad [Col.1429D] Hidam extra. Erat ibi imago crucifixi Domini magna mole auri et argenti, simulque gemmarum, dono Cnutonis quondam regis operosa devotione fabrefacta: haec, igne tunc comprehensa et solo prostrata, post etiam jubente legato excrustata est. Inventae plusquam quingentae argenti marcae, auri triginta, donativo militum profecere. Combusta est [Col.1430A] etiam abbatia sanctimonialium de Warewella a quodam Willelmo de Ipra, homine nefando, qui nec Deo, nec hominibus reverentiam observaret, quod in ea quidem imperatricis fautores se contutati essent.753 DE DISCESSU COMITIS GLOECESTRAE A WINTONIA ET CAPTIONE SUA. ¤ 51. Comes Gloecestrae interea, quamvis quotidiano regiorum praelio cum suis afflictaretur, minusque quam cogitaret res ex sententia cederet, semper tamen ab incendio ecclesiarum temperandum putavit, quamvis in vicino sancti Swithuni hospitatus esset. Veruntamen indignitatem rei ultra non ferens, se suosque pene obsideri, et fortunam in alteros declinare, cedendum tempori ratus, [Col.1430B] compositis ordinibus discessionem paravit. Itaque in primo agmine ut libere abiret sororem praemittens cum reliquis, ipse cum paucis qui auderent animis multos non timere, lente progrediebatur. Quapropter comitibus regiis confestim insecutis, dum et ipse fugere pudori et citra dignitatem suam aestimat, et solus ab omnibus praecipue impetitur, captus est. Caeteri coeptum iter, proceres praesertim, continuare, summaque cum festinatione Divisas pervenerunt. Sic a Wintonia die sanctae Crucis Exaltationis (Sept. 14), quae tunc habebatur in Dominica, discessum; cum illuc paucis ante Assumptionem beatae Dei Genitricis diebus ventum fuisset. Nonnullique miraculi exemplum et [Col.1430C] multorum materia sermonum fuit in Anglia, quod sicut rex Dominica in dominae nostrae Purificatione, ita comes Dominica in vivificae Crucis Exaltatione , unam eamdemque sortem experti sunt. Illud vero percelebre magnificumque fuit, quod pro isto eventu nemo comitem Gloecestrae vel infractum mente, vel etiam 754 tristem vultu, viderit; ita conscientiam altae nobilitatis spirabat, ne se fortunae ludibrio subjiceret. Quamvis enim primo blanditiis invitatus, post etiam minis lacesseretur, nunquam tamen inflexus est ut de liberatione sua praeter consensum sororis tractaretur. Ad ultimum eo modo res ventilata, ut aequis conditionibus et rex et ipse absolverentur; nullo pacto alio interveniente, nisi ut quisque partes suas pro posse, sicut [Col.1430D] et prius , tutaretur. Haec ab Exaltatione sanctae Crucis usque ad festum Omnium Sanctorum plurimo verborum agmine saepe versata, tunc demum debito fine conclusa; ea enim die rex eluctatus captionem. In eadem apud Bristou reginam suam et filium cum duobus magnatibus reliquit, vades liberandi comitis continuo cum festinato itinere [Col.1431A] rex Wintoniam venisset; ibi enim asservabatur comes, reductus a Rovecestra, quo prius abductus fuerat. Tertio die, mox ut rex Wintoniam venit, comes abscessit; dimisso ibi, quousque regina absolveretur, in eodem obsidatu filio suo Willelmo. Celeriter igitur permensa via, Bristou veniens reginam absolvit; cujus reditu Willelmus filius comitis ab obsidatu liberatur. Satis autem constat, toto tempore captionis, sequentibusque mensibus usque ad Natale, multis et magnis pollicitationibus sollicitatum ut a sorore descisceret, pluris semper pietatem germanitatis quam quaslibet promissiones fecisse: nam et relictis rebus castellisque suis, quibus commode frui posset, circa germanam sedulo apud Oxeneford mansitabat; quo loco, ut [Col.1431B] praefatus sum, illa sedem sibi constituens, curiam fecerat.755 DE CONCILIO QUO LEGATUS TENTAVIT LENIRE CAUSAM RECEPTIONIS IMPERATRICIS IN DOMINAM. ¤ 52. Interea legatus, immodici animi pontifex, qui quod semel proposuisset non ineffectum relinquere vellet, concilium pro jure legationis suae apud Westmonasterium die octavarum sancti Andreae (Dec. 7) coegit. Ejus concilii actionem non ita exacta fide pronuntio ut superioris, quia non interfui. Auditum est lectas in eo litteras domini apostolici, quibus modeste legatum argueret quod liberare fratrem suum dissimulasset. Delicti tamen superioris gratiam facere; et magnopere cohortari, ut quocunque modo, vel ecclesiastico vel seculari, [Col.1431C] posset, ad germani liberationem accingeretur. Regem ipsum in concilium introisse, et apud sanctum conventum querimoniam deposuisse, quod homines sui et eum ceperint, et afflictione contumeliarum paulo minus exstinxerint, qui justitiam eis nunquam negasset. Ipsum legatum magnis eloquentiae viribus factorum suorum invidiam tentasse alleviare: ÇQuod scilicet imperatricem non voluntate sed necessitate recepisset, quippe cum recenti adhuc fratris sui clade (omnibus comitibus vel fugatis, vel eventum rei suspecta mente praestolantibus), ipsa cum suis muros Wintoniae circumsonasset, ipsam quaecunque pepigerat ad ecclesiarum jus pertinentia obstinate fregisse. Quin etiam certis auctoribus [Col.1431D] ad se delatum eam et suos non solum dignitati suae, sed et vitae, struxisse insidias: caeterum, Deum pro sua clementia secus quam ipsa sperasset vertisse negotia, ut et ipse perniciem vitaret, et fratrem suum vinculis eximeret. Itaque jubere se de parte Dei et apostolici, ut regem, voluntate populi et assensu sedis apostolicae inunctum, quantis 756 possent viribus enixe juvarent; turbatores [Col.1432A] vero pacis, qui comitissae Andegavensi faverent, ad excommunicationem vocandos, praeter eam quae Andegavorum domina esset.ÈQUOMODO QUIDAM FAUTOR IMPERATRICIS LOCUTUS FUIT PRO IMPERATRICE. ¤ 53. Haec ejus verba non dico quod omnes gratis animis exceperint, certe nullus expugnavit; omnes clerici vel metu vel reverentia fraenarunt ora. Unus fuit laicus, imperatricis nuncius, qui palam legato interdixit, ne per fidem quam ei pactus fuerat, quidquam in illo concilio statueret quod ejus honori adversum foret: fidem ab eo hanc imperatrici factam, ne fratrem suum ullo auxilio juvaret , nisi forte viginti ei milites, nec plures, mitteret. Quod in Angliam ipsa [Col.1432B] venisset, frequentibus epistolis ejus factum: quod regem cepisset, quod in captione tenuisset, ipso potissimum connivente actum. Dixit haec et alia pleraque magna verborum austeritate, nihil omnino legato blanditus; nec vero ullo sermonum pondere ille moveri potuit ut iram proderet, semel incepti (ut prius dixi) sui non segnis executor. Fuit ergo hic annus (cujus tragoedias compendio digessi) fatalis et pene perniciosus Angliae; in quo, cum aliquo modo sibi ad libertatem respirandam putasset, rursum in aerumnam recidit, et nisi Dei misericordia mature occurrat, diu haerebit.757 RECAPITULATIO DE COMITE GLOECESTRAE. ¤ 54. Principia gestorum hujus anni, qui est Incarnationis Dominicae millesimus centesimus quadragesimus [Col.1432C] tertius, ex reliquis superioris anni successit animo resarcire, simulque summam rerum quae de Roberto filio regis Henrici comite Gloecestrae sparsim dicta sunt, quasi in fasciculum collectam, lectoris aestimationi per recapitulationem proponere. Ipse quippe sicut primus ad partes sororis suae juste defendendas initium suscepit, ita semper invicto animo in incepto gratis perseveravit: gratis dico, quia nonnulli fautorum ejus, vel fortunam sequentes, cum ejus volubilitate mutantur, vel, multa jam emolumenta consecuti, spe ampliorum praemiorum pro justitia pugnant. Solus vel pene solus Robertus, in neutram partem pronior, nec spe compendii, nec dispendii timore, unquam [Col.1432D] flexus est, sicut ex sequentibus liquebit. Non ergo alicui, si haec integre scribo, adulationis surrepat suspicio; nihil enim a me dabitur gratiae, sed sola veritas historiae sine ullo fuco mendacii posterorum producetur notitiae.¤ 55. Dictum est de comite quo modo primus omnium post David regem Scotiae, praesente patre Henrico, fidelitatem sorori suae imperatrici [Col.1433A] de regno Angliae et ducatu Normanniae sacramento firmavit: nonnulla (ut dixi) contentione inter eum et Stephanum tunc Bononiae comitem, postmodum Angliae regem, quisnam prior sacramentum faceret; Roberto excellentiam filii, Stephano dignitatem nepotis, defendentibus.¤ 56. Dictum est etiam quam rationabiles eum 758 causae a Decembri, quo pater defunctus est, usque post sequens Pascha, in Normannia continuerint, ne statim in Angliam veniens sororis injurias vindicaret. Postremo veniens, quam prudenti consilio et qua exceptione ad hominium regis se inclinaverit, et quam juste idem sequenti anno et deinceps abjecerit.¤ 57. Nec est praetermissus secundus ejus post [Col.1433B] mortem patris a Normannia in Angliam cum sorore adventus; in quam se, sicut in quamdam sylvam frementium belluarum immersit, Dei quidem gratia et animi confidentia fretus, sed vix centum et quadraginta militibus stipatus. Sed nec illud tacitum, quod in tanto motu bellorum, cum sollicitae ubique praetenderentur excubiae, cum solis duodecim militibus impigre ad Bristou venit; sorore interim apud Arundellum fida, ut putabat, custodia commissa. Qua prudentia et tunc sororem suam e mediis hostibus ad se receperit, et, postmodum in omnibus pro posse provexerit; semper circa eam conversatus, ipsius commoda procurans, sua postponens, cum quidam abutentes ejus absentia [Col.1433C] terras ipsius undique vellicarent. Ad postremum, qua necessitate adductus, ut generum suum, quem rex incluserat, periculo eximeret, bello gravi se dederit regemque ceperit. Sed tam felicem eventum captio ejus apud Wintoniam, ut in superioris anni gestis perstrinxi, paulo minus declinavit ; quanquam ea captione non tam miserandum quam laudandum se ipse per Dei gratiam exhibuerit: cum enim videret regios comites ita obstinatos ad persequendum ut sine suorum detrimento res transigi nequiret, omnes quibus timebat, nominatimque 759 imperatricem, praemisit; quibus praetergressis , ut jam tuto possent evadere, ipse sensim equitans, ne similis fugae profectio putaretur, admisit in se persequentium manus, amicorum [Col.1433D] liberationem impedimento suo mercatus. Jam vero in ipsa captione nemo eum (ut ante dixi) vel sensit dejectum animo, vel audivit humilem in verbo: adeo supra fortunam eminere videbatur, ut persecutores suos (nolo enim dicere hostes) ad reverentiam sui excitaret. Itaque regina, quae licet meminisset virum suum ejus jussu fuisse compeditum, nihil ei unquam vinculorum inferri permisit, nec quidquam inhonestum de sua majestate praesumpsit: denique apud Rovecestram (illuc quippe ductus fuit) libere ad ecclesias infra castellum quo libebat [Col.1434A] ibat; et quibus libebat loquebatur, ipsa duntaxat regina praesente: nam post profectionem ejus in turrim sub libera custodia ductus est, adeo praesenti et securo animo ut ab hominibus suis de Cantia accepta pecunia equos non parvi pretii compararet, qui ei post aliquanto tempore et usui et commodo fuere.DE LIBERATIONE REGIS. ¤ 58. Tentavere primo comites, et hi quotum intererat de talibus loqui, si forte regem et se sineret aequis conditionibus liberari. Hoc quamvis Mabilla comitissa prae desiderio viri sui dilecti statim amplexa nunciis acceptis esset, in ejus liberationem conjugali charitate propensior, ille profundiori consilio [Col.1434B] contradixit, regem et comitem non aequalis ponderis esse asseverans: caeterum, si permitterent omnes qui vel secum vel sui causa capti essent liberari, id se posse pati 760. Sed noluerunt assentiri comites, et alii qui regalium partium erant; regem quidem liberari cupientes, sed citra suas in pecuniae amissione jacturas: nam et Gillebertus comes Willelmum de Salesbiria, Willelmus de Ipra Hunfridum de Bohun, et nonnulli alii quos potuerant, Wintoniae ceperant, multis in eorum redemptione marcis inhiantes.QUOMODO TENTATUM EST COMITEM GLOECESTRAE POSSE INFLECTI IN PARTES REGIS. [Col.1434C] ¤ 59 Itaque alia via comitem adorsi, promissis ingentibus, si forte possent, illicere cupiebant. Concederet, sorore dimissa, in partes regis, habiturus proinde totius terrae dominatum, ut ad ipsius arbitrium penderent omnia; essetque in sola corona rege inferior, caeteris omnibus pro velle principaturus. Repulit comes immensas promissiones memorabili responso, quod posteritas audiat et miretur volo: ÇNon sum,È inquit, Çmeus, sed alieni juris: cum meae potestatis me videro, quicquid ratio de re quam allegatis dictaverit, facturum me respondeoÈ¤ 60. Tum illi concitatiores et nonnihil moti, cum blanditiis nihil promoverent, minas intentare coeperunt, [Col.1434D] quod eum ultra mare in Bononiam mitterent, perpetuis vinculis usque ad mortem innodandum. Enimvero ille, minas sereno vultu dissolvens, nihil minus se timere protestatus est constanter et vere: confidebat enim in magnanimitate comitissae, uxoris suae scilicet , et animositate suorum, qui statim regem in Hiberniam mitterent, si quid perperam in comitem factum audissent.¤ 61. Transiit in his mensis, tantae molis erat 761 liberari posse principes quos fortuna sua innexuisset [Col.1435A] catena. Tandem porro communicato consilio, quicunque imperatrici favebant, crebris legationibus comitem conveniunt, ut quia non posset quod vellet, secundum comici dictum, vellet quod posset: pateretur ergo regem et se liberari mutuis conditionibus; Çalioquin timemus, aiebant, ne comites facti sui maximi et praeclarissimi, quo te ceperunt, erecti conscientia, unos et unos ex nobis invadant, castella expugnent, ipsam sororem tuam obsidiant .È¤ 62. Tum demum Robertus mollitus legato et archiepiscopo assensit; ita tamen, ne quicquam castellorum vel terrarum redderetur quod post regis captionem in jus imperatricis vel quorumque fidelium ejus transierat. Illud sane nullo potuit [Col.1435B] obtinere modo quatenus sui secum liberarentur; offensis videlicet aliis, quod tantas eorum promissiones de principatu totius regni, quodam quasi fastu fastidiens, repudiaverat. Et quia maxime annitebantur ut, propter regiam dignitatem, primo rex liberaretur, deinceps comes; cum id ille dubitaret concedere, firmaverunt jurejurando legatus et archiepiscopus, quod, si rex post liberationem suam detrectaret comitem liberare, ipsi se in captionem comitis incunctanter injicerent, quocunque ipsi libuisset abducendi.¤ 63. Nec adhuc quievit, sed, praeter haec, quo sibi provideret sagax animus invenit: posset nempe fieri ut rex, malorum, quod saepe fit, praeventus consilio, captionem fratris sui et archiepiscopi parvi duceret, [Col.1435C] dummodo ipse liber in pluma jaceret. Exegit ergo ab utroque sigillatim brevia et sigilla sua ad apostolicum in hunc sensum; 762 ÇSciret dominus apostolicus eos ob regis liberationem et regni pacem hoc se pacto comiti astrinxisse, quod, si eum rex post suam ipsius liberationem liberare dissimularet, ipsi ultro se in captionem ipsius immitterent. Quapropter, si ad hoc infortunium perventum foret, obnixe rogare (quod apostolicae humanitatis esset sponte facere) ut et eos qui suffraganei ipsius erant, et comitem pariter, ab indebitis nexibus exueret;È et quaedam talia.¤ 64. Haec scripta Robertus ab utrisque pontificibus recepta tuto loco deposuit; et Wintoniam cum [Col.1435D] eisdem, simulque magna baronum copia, venit. Rex quoque, ut in praeteritis dictum est, non multo post eodem veniens, familiare coloquium cum comite communicavit: sed quamvis et ipse rex, et cuncti principes qui aderant, magno annisu satagerent comitem in sua vota traducere, ille, velut pelagi rupes immota resistens, omnes eorum conatus vel irritos fecit, vel rationabiliter compescuit: ÇNon esse rationis, dicens, sed nec humanitatis, [Col.1436A] ut sororem suam desereret, cujus partes juste defendendas suscepisset: nullius commodi causa, nec tam regis odio quam sacramenti sui respectu, quod violare nefas esse ipsi quoque deberent attendere, praesertim cum ab apostolico sibi mandatum meminisset ut sacramento quod sorori, praesente patre, fecerat, obedientiam exhiberet.È Ita infecta pace ab utriusque discessum.¤ 65. Haec ideo sic in superioris anni gestis non apposui, quia clam conscientia mea erant: semper quippe horrori habui aliquid ad posteros transmittendum stylo committere, quod nescirem 763 solida veritate subsistere. Ea porro, quae de praesenti anno dicenda sunt, hoc habebunt principium.TRACTATUS UT PRO COMITE ANDEGAVENSE MITTERETUR. [Col.1436B] ¤ 66. Utraeque partes, imperatricis et regis, se cum quietis modestia egerunt a Natali usque ad Quadragesimam, magis sua custodire quam aliena incursare studentes: rex in superiores regiones abscessit, nescio quae compositurus. Superveniens Quadragesima omnibus vacaturam bellorum indixit; qua mediante, imperatrix cum suis ad Divisas venit, illic mysterium consilii cum suis habitura : quod tamen eatenus exiit in vulgus, ut sciretur omnibus fautoribus ejus complacitum quatenus pro comite Andegavensi mitteretur, [Col.1436C] qui conjugis et filiorum haereditatem in Anglia jure defensitare deberet. Missi sunt ergo spectabiles viri, et qui merito tantae rei curam exsequerentur.DE INFIRMITATE REGIS. ¤ 67. Non multo post, in ipsis Paschalibus feriis, regem, quaedam (ut aiunt) dura meditantem, gravis incommodum morbi apud Northamptunam detinuit, adeo ut in tota propemodum Anglia sicut mortuus conclamaretur. Duravit improspera valetudo usque post Pentecosten; tunc enim sensim refusus salutis vigor eum in pedes erexit.¤ 68. Interim nuncii ex Andegavis redeuntes, iterato [Col.1436D] apud Divisas in ipsis octavis Pentecostes 764 coacto concilio, imperatrici et principibus audita reportant: ÇComitem Andegavensem legationibus procerum nonnulla ex parte favere; caeterum, solum ex omnibus comitem Gloecestrensem cognoscere , ejusque prudentiam ac fidem, magnanimitatem et industriam, probatam jam olim habuisse. Is si ad se transito mari adveniat, voluntati ejus se pro posse non defuturum; alioquin caeteros [Col.1437A] in eundo et redeundo frustra laborem consumpturos.ÈQUOMODO COMES GLOCESTRAE AD COMITEM ANDEGAVENSEM IERIT. ¤ 69. Ita omnium audientium spebus erectis, ad comitem preces versae, ut hunc laborem pro sororis et nepotum haereditate dignaretur. Dissimulavit ille primo, difficilem rem praetendens: suspectum per confertissimos hostes iter citra et ultra mare; periculosum sorori, quam in absentia ejus alii aegre tuerentur, qui eam in captione sua pene reliquerant, rebus ipsi suis diffisi. Favens tandem omnium unanimi voluntati, obsides poposcit sigillatim ab his qui optimates videbantur, secum in Normanniam [Col.1437B] ducendos, vadesque futuros tam comiti Andegavensi quam imperatrici, quod omnes junctis umbonibus ab ea, dum ipse abesset, injurias propulsarent, vicibus suis apud Oxeneford manentes. Acclamatum est sententiae, datique obsides Normanniam ducendi.QUOMODO COMES ANDEGAVENSIS AUXILIO COMITIS GLOECESTRAE DECEM CASTELLA IN NORMANNIA CEPERIT. ¤ 70. Robertus ergo valefaciens sorori, ductis 765 secum obsidibus, cum expeditis militibus per tuta hospitia ad Waram profectus est, quem vicum cum castello jamdudum commiserat filio suo primogenito Willelmo. Ibi aliquanto post festum sancti Johannis alto se per Dei gratiam committens, naves [Col.1437C] quas tunc habebat solvit. Quae fere in medium mare delatae, omnes praeter duas tempestate coorta in diversa jactatae; quaedamque retro versae, quaedam ultra destinatum propulsae sunt: duae solummodo, in quarum una comes cum fidissimis erat, rectum cursum tenentes, in idoneam stationem appulerunt. Veniens itaque Cadomum, comitem Andegavensem per nuncios accersivit. Venit ille non aspernanter, sed auditae legationi sua impedimenta, et ea multa, objecit: inter quae, quod rebellione multorum castellorum in Normannia detineretur quo minus in Angliam veniret. Ea res moras redeundi comiti Gloecestrensi ultra placitum innexuit: nam ut Andegavensem omni occasione nudaret, cum eo decem castella expugnavit in Normannia, [Col.1437D] quorum haec sunt vocabula, Tenerchebrai, Serthilaret, Brichesart, Alani Bastonborg, Triveres, Castel de Vira, Plaiseiz, Vilers, Moretoin. Sed propemodum nihil quantum ad legationem hac promovit industria; Andegavensis enim comes et alias occasiones, prioribus solutis, substituit, quibus in Angliam adventum excusaret suum. Magni [Col.1438A] sane loco beneficii filium suum ex imperatrice primogenitum avunculo concessit in Angliam deducendum, cujus intuitu proceres justi haeredis partes propugnare animarentur. Henricus vocatur puer, nomen avi referens: utinam felicitatem et potentiam quandoque relaturus.766 QUOMODO REX CEPIT WARAM, ABSENTE COMITE. ¤ 71. Interea rex in Anglia, comitis absentiam aucupatus, subito ad Waram veniens, et non bene munitum propugnatoribus offendens succensa et depraedata villa , statim etiam castello potitus est. Nec eo contentus (qui fortunam sibi aspirare videret), tribus diebus ante festum sancti Michaelis inopinato casu Oxeneford civitatem concremavit, [Col.1438B] et castellum, in quo cum domesticis militibus imperatrix erat, obsedit; ita scilicet offirmato animo, ut nullius spe commodi, nullius timore detrimenti, discedendum pronunciaret, nisi castello reddito, et imperatrice in ditionem suam redacta. Mox igitur optimates quidem omnes imperatricis, confusi quia a domina sua praeter statutum abfuerant, confertis cuneis ad Walengeford convenerunt, eo proposito ut regem bello impeterent si ipse in aperto campo martem experiri vellet , sed eum intra civitatem aggredi consilium non fuit, quam ita comes Gloecestrae fossatis munierat, ut inexpugnabilis praeter per incendium videretur.DE REDITU COMITIS GLOECESTRAE IN ANGLIAM. [Col.1438C] ¤ 72. His rumoribus in Anglia disseminatis, comes Gloecestrae Robertus reditum maturavit. Trecentos itaque milites et aliquanto plures, quorum tamen numerus ad quadringentos non pervenit, navibus quinquaginta duabus imposuit; 767 his duas, quas redeundo in pelago expugnavit, adjunxit. Itaque piae voluntati Deus per gratiam sui egregie favit, ut nulla e tanto numero navium longius evagaretur; sed omnes, vel pariter junctis lateribus, vel leniter unae ante alias progressae, placida sulcarent maria. Nec vero violentia fluctuum navigia impetebat, sed quodam famulatu prosequebatur; sicut aspectus maris solet esse gratissimus, cum placidis allisa lapsibus alludit unda littoribus. [Col.1438D] In portum ergo Waram delatae, comitem et omnes socios desideriis suorum felices carinae restituere.QUOMODO COMES GLOECESTRAE REDITU SUO WARAM CEPERIT. ¤ 73. Cogitaverat primo ad Hamtunam appellere, [Col.1439A] ut dispendio burgensium simul et domini eorum injurias suas ulcisceretur; sed flexerunt ejus impetum precibus multis Vituli, qui arctissimarum necessitudinum parentes, quos apud Hamtunam habebant, aerumnis caeterorum involvi timerent. Genus hominum nauticorum est quos Vitulos vocant; qui quia fidi clientes comitis sunt, preces eorum non negligendas arbitratus, coepto destitit; simul et honoratius visum, ut in locum de quo egressus fuerat reverteretur, quod per violentiam amiserat vi recuperaturus. Statim ergo portu et vico in potestatem subactis, castellum obsedit, quod lectissimorum militum quos ibi rex locaverat munitione sua confirmarat animositatem, ne dicam contumaciam. At enim paulo post milites, machinis comitis labefactati [Col.1439B] et consternati, petierunt inducias, 768 ut, sicut moris est illorum hominum, efflagitarent a rege suppetias; die dicta, si forte venire negaret, castellum reddituri. Id, spe regem ab obsidione sororis abducendi, acceptissimum comiti fuit, quamvis impatienti desiderio castelli habendi teneretur; qua putamus animi confidentia, ut, nullo ex Anglia fultus adhuc auxilio, cum trecentis et paulo plus militibus regem intrepidus operiretur, qui mille milites et eo amplius habere ferebatur; multi enim non tam imperatricis odio quam aviditate praedae ad obsidendum convolaverant.QUOMODO COMES GLOECESTRAE CONGREGATO EXERCITU TETENDIT AD LIBERANDAM IMPERATRICEM. ¤ 74. Veruntamen, cum relatum esset quod obsessis [Col.1440A] apud Waram a rege negaretur auxilium, ea scilicet obstinatione qua praedixi castellum recepit; eodemque impetu insulam Portland, quam incastellaverant, subegit; nec minus et tertium, cujus nomen Lulleworda, quod Willelmi de Glastonia, cujusdam cubicularii, fuerat, qui nuper a fide imperatricis desciverat . Inde omnes fautores imperatricis ad Cirecestram convocavit, jam ingresso adventu . Ibi igitur ad dominae suae succurrendum omnibus suis viribus conspirati, profectionem ad Oxenefordum meditabantur; infensis mentibus cum rege, nisi abscederet, praeliatum iri . Enimvero jam progressis plausibile nuncium allatum est, egressam imperatricem ab obsesso castello Oxeneford, et apud 769 Wallengeford tuto [Col.1440B] manere. Illic ergo divertentes, ejusdem dominae suae consilio, quia et milites qui ea exeunte remanserant, castello reddito, indemnes abierant, et sancti dies quiescere vel parum admonebant, bello abstinendum rati, ad sua quique sunt reversi.¤ 75. Modum sane liberationis imperatricis gratanter apponerem, si pro certo compertum haberem. Est enim evidens Dei miraculum. Illud satis constat, quod, metu adventantis comitis, obsessoribus plurimis apud Oxeneford, quo quisque poterat, dilapsis, reliqui laxiores custodias et remissiores excubias fecere; magis, si ad bellum veniretur, saluti suae solliciti, quam aliorum exitio infesti. Sed haec in volumine sequenti, Deo volente, latius expedientur.